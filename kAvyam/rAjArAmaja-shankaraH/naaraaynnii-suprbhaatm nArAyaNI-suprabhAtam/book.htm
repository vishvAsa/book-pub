<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" lang="san">
<head>
	<title>nRsimhastuti नृसिंहस्तुतिः</title>
</head>
<body>
<p>

A SuprabhAtaM in the praise of Goddess NArAyaNI at SrIpuraM near Vellore. I am unsure what the temple authorities did with it after I gave it to them through a middle man. Let my friends here stand as pramANa for my kavitva.<br/>
</p>
<p>
उदयाद्रिशिरोभूषा पूषा पुष्णाति पौरुषम् ।<br/>
अयमारभते स्तोतुमम्ब त्वामम्बुजासनः ॥१॥<br/>
नारायणि विघूर्णन्ते निशाजागरणक्लमात् ।<br/>
दीपा ध्वान्तार्णवद्वीपा नीपारण्यविलासिनि ॥२॥<br/>
कल्पद्रुमस्य कुसुमानि किरन्ति कल्ये<br/>
देवास्त्वयि त्रिजगदीश्वरि यानि तानि ।<br/>
द्यामाश्रयन्ति पुनरेव तवानुषङ्गा-<br/>
न्नारायणि त्वमधुना कुरु सुप्रभातम् ॥३॥<br/>
उन्मीलतां पयसि पङ्करुहां पुरस्ता-<br/>
न्मैत्रीमिमे तव दृशौ सदृशौ भजेताम् ।<br/>
मातः प्रमाति न ययोः करुणाप्रवाहो<br/>
नारायणि प्रणतरक्षिणि सुप्रभातम् ॥४॥<br/>
मञ्जीरशिञ्जितममी शयनोत्थिताया<br/>
नीडोद्भवास्तव निशम्य निशावसाने ।<br/>
गायन्ति सम्यगुपदेशमिवाधिगम्य<br/>
नारायणि श्रुतिविहारिणि सुप्रभातम् ॥५॥<br/>
त्वन्मन्दिरस्य तपनीयमयस्य भासा-<br/>
मासाद्य सख्यमुषसो द्विगुणीकृतायाः ।<br/>
पर्याप्तये दश दिशो न भवन्ति मात-<br/>
र्नारायणि व्यसनहारिणि सुप्रभातम् ॥६॥<br/>
दुर्गा त्वमाजिषु पराजितवैरिवर्गा<br/>
पद्मा त्वमच्युतभुजान्तरभव्यसद्मा ।<br/>
वाणी त्वमम्बुजभुवस्तरुणी पुराणी<br/>
नारायणि त्रिभुवनेश्वरि सुप्रभातम् ॥७॥<br/>
एकत्र बिम्बमरुणस्य निशान्तशोभि<br/>
व्यक्ताब्जसख्यमपरत्र मुखं भवत्याः ।<br/>
आलोक्य लज्जित इवास्तमुपैति चन्द्रो<br/>
नारायणि त्रिपुरवासिनि सुप्रभातम् ॥८।<br/>
प्रातः सरोवरजलेषु कृतावगाह-<br/>
श्चित्वा नवानि कुसुमानि लातागृहेभ्यः ।<br/>
त्वामभ्युपैति जगदम्ब मरुद्द्विजन्मा<br/>
नारायणि प्रणवरूपिणि सुप्रभातम् ॥९॥<br/>
मुक्ताप्रवालकनकस्फटिकेन्द्रनील-<br/>
वैडूर्यवज्रखचितानि विभूषणानि ।<br/>
स्वेनार्चिषा सपदि हन्त विभूषयन्त्या<br/>
नारायणि स्मितसुखे तव सुप्रभातम् ॥१०॥<br/>
भक्तौघबाष्पकणिकासतताभिषेक-<br/>
सम्भावनाप्रकटिताविलरेखयोस्ते ।<br/>
पादाब्जयोर्वितर दर्शनभाग्यमारा-<br/>
न्नारायणि स्वजनतोषिणि सुप्रभातम् ॥११॥<br/>
श्यामोज्ज्वला स्फुरति काचन पूर्वसन्ध्या<br/>
मोहान्धकारशमनी त्वदपाङ्गदृष्टिः ।<br/>
चित्ताम्बुजैः प्रणमतां प्रतिपालनीया<br/>
नारायणि क्रतुविहारिणि सुप्रभातम् ॥१२॥<br/>
मातस्त्वदीयचरणार्पितपारिजात-<br/>
स्वैरोल्लसद्भ्रमरशावरवानिवैतान् ।<br/>
निर्वेष्टुमर्हसि जनस्य जडस्य जल्पा-<br/>
न्नारायणि त्रिदिवपावनि सुप्रभातम् ॥१३॥<br/>
यः श्रीपुरे विबुधवल्लरिवल्लसन्त्याः<br/>
सूर्योदयेषु तव गायति सुप्रभातम् ।<br/>
भक्तस्य तस्य भवसागरनौरुदारा<br/>
नारायणि प्रकटयिष्यसि वाञ्छितानि ॥१४॥<br/>
</p>

<p>

श्रीपुरविलासरसिके<br/>
नूपुरनादायमानवेदान्ते ।<br/>
भूपुरवासिनि मातः<br/>
का पुरतस्ते व्यथाकथा भजताम् ॥१॥<br/>
निटिलार्पितशशिरेखा<br/>
जटिला जगदीश्वरि त्वमद्रिसुता ।<br/>
कटिलालितमणिरशना<br/>
कुटिलान्तरदुर्लभासि भासि पुरः ॥२॥<br/>
कनकालयमध्यगते<br/>
सनकादिसमस्तयोगिजनविनुते ।<br/>
घनकालचिकुरशालिनि<br/>
जनकामितकल्पवल्लि पालय माम् ॥३॥<br/>
तरुणारविन्दनिलये<br/>
करुणामृतवर्षिणी कटाक्षरुचा ।<br/>
अरुणाधरजितबिम्बे<br/>
वरुणालयकन्यका त्वमेव रमा ॥४॥<br/>
अमसिपटलानुषङ्गा<br/>
तमसि नृणामुज्ज्वला प्रदीपशिखा ।<br/>
त्वमसि जगदम्ब वाणी<br/>
भ्रमसि कवीनां मुखेषु निरवद्या ॥५॥<br/>
तरणीन्दुपावकानिल-<br/>
धरणीसलिलाभ्रमूर्तये मातः ।<br/>
स्मरणीयसकलगुणमणि-<br/>
सरणीसम्भाविते नमस्तुभ्यम् ॥६॥<br/>
नयनायितरविसोमे<br/>
शयनायितमौनिजनमनोभूमे ।<br/>
जय नारायणि भुवन-<br/>
त्रयनाटकरङ्गलासिके मातः ॥७॥<br/>
प्रणवस्त्रिपुरविहारिणि<br/>
पणवस्ते सार्वभौमताशंसी ।<br/>
गुणवति यस्मिन्निरत-<br/>
स्तृणवत्त्रैलोक्यमीक्षते विबुधः ॥८॥<br/>
समरार्दितरजनिचरा<br/>
भ्रमरावलिभावनीयचिकुरभरा ।<br/>
अमराधिपमणिमकुटो-<br/>
त्तमराजितपादपङ्कजा भवती ॥९॥<br/>
वहसि तनुमद्वितीया-<br/>
मिह सितकरखण्डमण्डनोल्लसिते ।<br/>
सहसितमुखि वीक्षन्ते<br/>
रहसि तपस्याभिरम्ब यमिनो याम् ॥१०॥<br/>
निर्वाणरसप्राया<br/>
गीर्वाणग्रामणीमणिच्छाया ।<br/>
शर्वादिनुता माया<br/>
दुर्वारा त्वमसि कापि निरपाया ॥११॥<br/>
द्राक्षारसभिक्षाटन-<br/>
दीक्षादानैकदक्षया वाचा ।<br/>
साक्षादक्षीणदये<br/>
दाक्षायणि रक्ष रक्ष मामनिशम् ॥१२॥<br/>
वरदाभयलक्षणया<br/>
श्रीपुरमम्ब त्वया मृगेक्षणया ।<br/>
विहितजगद्रक्षणया<br/>
विलसति केलिक्रियाविचक्षणया ॥१३॥<br/>
अविरतमस्तु नमस्ते<br/>
सरसिजहस्ते द्विषद्भिरनिरस्ते ।<br/>
मयि भवपाशग्रस्ते<br/>
कृपाकणस्ते चकास्तु वित्रस्ते ॥१४॥<br/>
सदयेन हृदा सहिते<br/>
दासहिते श्रीपुरीधुरीणतया ।<br/>
स्फुरसि तमोविधुरे खे<br/>
विधुरेखेव त्वमम्ब परमपदे ॥१५॥<br/>
वृजिनावग्रहग्रस्ते<br/>
मयि दीनतरे तरौ ।<br/>
नारायणि कटाक्षस्ते<br/>
नीलनीरधरायताम् ॥१६॥<br/>
</p>

<p>

सम्बाधे मुनिमानवेन्द्रदिविषद्दैतेयनागाप्सरो-<br/>
गन्धर्वादिगणस्य वेदवचनैस्तुष्टस्य तुष्टूषतः ।<br/>
क्वापि श्रीपुरदीपिके नतशिरास्तिष्ठामि निष्ठामिमा-<br/>
मेकान्तामनपायिनीमधिगतस्त्वां प्रत्यहं प्रत्यहम् ॥१॥<br/>
नयामि चेतस्तव देवि पादौ<br/>
न यामि देवानितरानशक्तान् ।<br/>
नमामि नारायणि सानुकम्पे<br/>
न मामिहोपेक्षितुमर्हसि त्वम् ॥२॥<br/>
महेन्द्रमौलिस्फटिकाश्मरश्मि-<br/>
स्वच्छाम्बुधाराविहिताभिषेकौ ।<br/>
सुवर्णपीठे प्रणवे स्फुरन्तौ<br/>
नारायणि त्वच्चरणौ प्रपद्ये ॥३॥<br/>
नखेन्दुनिर्धूतयुगावसान-<br/>
क्षपान्धकारौ नमतामुदारौ ।<br/>
आसन्नहेमाङ्गदचाटुकारौ<br/>
नारायणि त्वच्चरणौ प्रपद्ये ॥४॥<br/>
नमन्निलिम्पेन्द्रपुरीपुरन्ध्री-<br/>
धम्मिल्लमालामधुपद्वितीयैः ।<br/>
वेदैश्चतुर्भिर्मुखरोपकण्ठौ<br/>
नारायणि त्वच्चरणौ प्रपद्ये ॥५॥<br/>
आनन्दजैरश्रुभिराश्रिताना-<br/>
मालक्तके देवि हृतेऽपि रागे ।<br/>
अत्यक्तबालारुणसाहचर्यौ<br/>
नारायणि त्वच्चरणौ प्रपद्ये ॥६॥<br/>
आस्तम्बमावारिजवासमम्ब<br/>
त्राणे प्रपन्नस्य जगत्त्रयस्य ।<br/>
एकासनग्राहितया विभान्तौ<br/>
नारायणि त्वच्चरणौ प्रपद्ये ॥७॥<br/>
आचक्षते यन्मृदुताविचारे<br/>
शिरीषमीषद्गुणमेव सन्तः ।<br/>
तौ दुर्जनानामतिवज्रसारौ<br/>
नारायणि त्वच्चरणौ प्रपद्ये ॥८॥<br/>
सामीप्यसम्भावितनूपुराभ्यां<br/>
सारूप्यसम्भावितसारसाभ्याम् ।<br/>
सायुज्यसम्भावितभावुकाभ्यां<br/>
नमोऽस्तु नारायणि ते पदाभ्याम् ॥९॥<br/>
उद्यन्नखद्युतिमिषादघसङ्कुलस्य<br/>
प्लुष्टस्य दिक्षु किरतोरिव भस्मराशिम् ।<br/>
पद्मश्रियोस्त्रिजगदीश्वरि पादयोस्ते<br/>
नारायणि प्रणतिरस्तु चिरन्तनी मे ॥१०॥<br/>
</p>

<p>

श्रेयसि श्रीपुरागारे श्रयतां मानसे श्रुतौ ।<br/>
युगपद्द्योतमानायै देवि मङ्गलमस्तु ते ॥१॥<br/>
तुभ्यमभ्यधिकाभ्यस्तत्रैलोक्यत्राणकेलये ।<br/>
श्रीपुरीपुण्यनिलये जगज्जननि मङ्गलम् ॥२॥<br/>
सरोरुहवराभीतिस्फुरितारुणपाणये ।<br/>
नारायणि सुरस्तोमस्तुते मङ्गलमस्तु ते ॥३॥<br/>
मुनीन्द्रमानसाम्भोजप्रथमार्कमरीचये ।<br/>
मङ्गलं मङ्गलाकृत्यै श्रीपुरीपुण्यराशये ॥४॥<br/>
नयनाञ्जलिनिष्पीतकरुणामृतसिन्धवे ।<br/>
मातस्ते मङ्गलं भूयान्नारायणि गुणोज्ज्वले ॥५॥<br/>
चरणार्पितमन्दारभ्रमरालापलालिते ।<br/>
श्रीपुरान्तर्गते मन्दस्मिते मङ्गलमस्तु ते ॥६॥<br/>
श्रीपुरीकेलिरसिके श्रीवाणीशैलजात्मिके ।<br/>
चिराय नारायणि ते मङ्गलं मङ्गलाकृते ॥७॥<br/>
श्रीपुरागारकासारक्रीडाकलमरालिके ।<br/>
कृपाकन्दलितालोके त्रिलोकेश्वरि मङ्गलम् ॥८॥<br/>
श्रीपुरोपवनावासवासवोपलवल्लरि ।<br/>
मातस्ते मङ्गलं ब्रूमो ब्रह्माच्युतशिवात्मिके ॥९॥<br/>
श्रीपुरायतनस्तम्भस्थिरां भक्तिमधिष्ठितैः ।<br/>
सेविते सर्वदा सद्भिर्देवि ते मङ्गलं भवेत् ॥१०॥<br/>
विद्या विद्वत्सभाहृद्या शक्तिरुक्तिविलासिनी ।<br/>
निलिम्पनगरीसम्पद्रणेषु विजयोदयः ॥११॥<br/>
दारा गुणगणोदारास्तनयो विनयोज्ज्वलः ।<br/>
सहाया जीवितप्राया बन्धवः स्नेहसिन्धवः ॥१२॥<br/>
कम्बुकादम्बकैलासहरहासविडम्बिनी ।<br/>
आकल्पान्तस्थिरा कीर्तिः कवीन्द्रवचनादृता ॥१३॥<br/>
इत्यादि जायते नूनं भगवत्याः प्रसादतः ।<br/>
स्तुतिं माङ्गलिकीमेतां प्रत्यहं पठतां सताम् ॥१४॥<br/>
</p>
</body>

</html>

