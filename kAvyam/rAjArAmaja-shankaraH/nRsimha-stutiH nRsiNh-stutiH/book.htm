<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" lang="san">
<head>
	<title>nRsimhastuti नृसिंहस्तुतिः</title>
</head>
<body>
<p>
A NRusimha suprabhAtam which I composed for HariharapuraSAradApITha. Since the pITha seems disinterested in the composition (to an extent it seems most sannyAsIs have a distaste for poetry and are arasika-s for the greater part), I have decided to publicize the poem among my facebook friends.</p>

<p>
नृसिंहसुप्रभातम्<br/>
करोति रविरुन्निद्रानुदयाद्रिदरीहरीन् । <br/>
उत्तिष्ठ नृहरे देव द्विरेफनगरीपते ॥१॥<br/>
पूषा पुरुषपारीन्द्र स्फुटाम्भोरुहचिह्नया । <br/>
भवानिव श्रिया भाति प्रभो प्राभातिकश्रिया ॥२॥<br/>
प्राची त्वदीयविकरालसटासमूह- <br/>
स्वेच्छाविसृत्वरमरीचिविचित्रितेयम् । <br/>
प्रीतिं परां प्रथयतु प्रगुणानुरागा <br/>
श्रीदक्षतीर्थनृहरे तव सुप्रभातम् ॥३॥<br/>
गर्भाद्गभस्तिभृदसावुदयाचलस्य <br/>
स्तम्भस्य कस्यचन देव भवानिव प्राक् । <br/>
निर्गत्य दैत्यमिव हन्ति निशान्धकारं <br/>
श्रीदक्षतीर्थनृहरे तव सुप्रभातम् ॥४॥<br/>
प्राप्ताः प्रसादमसुरेन्द्रवधोत्कटस्य <br/>
प्रह्लादवीक्षणवशादिव दृष्टयस्ते । कृत्स्नां प्रभो कलुषतामपहाय काष्ठाः श्रीदक्षतीर्थनृहरे तव सुप्रभातम् ॥५॥<br/>
अत्रेन्दुरस्तगिरिमूर्ध्नि विलम्बमानो <br/>
निस्तन्द्रसाधितनिशासमयाधिकारः । <br/>
आप्रष्टुमिच्छतिभवन्नखबन्धुवर्गं श्रीदक्षतीर्थनृहरे तव सुप्रभातम् ॥६॥<br/>
पूर्वोत्थिताभगवतीकलशाब्धिकन्या दृष्टिं भवच्चरणपङ्कजयोर्निधत्ते । नीलोत्पलस्रजमिव प्रणयोपनीतां श्रीदक्षतीर्थनृहरे तव सुप्रभातम् ॥७॥<br/>
सद्योविकस्वरसरोरुहसीधुसङ्गी <br/>
तुङ्गासमीर उपसर्पति मन्थरस्त्वाम् । पद्मामुखानिलसमानसुगन्धभूमा <br/>
श्रीदक्षतीर्थनृहरे तव सुप्रभातम् ॥८॥<br/>
पश्य त्वदायतनहैमगवाक्षमार्गा- <br/>
ल्लब्धप्रवेशमरुणांशुसहस्रमन्तः । <br/>
पद्मं प्रबोधयति पार्श्वजुषो रमायाः - श्रीदक्षतीर्थनृहरे तव सुप्रभातम् ॥९॥<br/>
हार्याणि तस्य वृजिनानि स रक्षणीय- <br/>
स्तस्मै वरो वितरणीय इति क्षणेऽस्मिन् । <br/>
सिंहावलोकनविधिं प्रकटीकुरुष्व श्रीदक्षतीर्थनृहरे तव सुप्रभातम् ॥१०॥<br/>
तारास्तुषारकणिका मृगलोचनानां मानोद्धुरा विकॄतयो विलयं भजन्ते । <br/>
चिन्ता इव त्वदनुभूतिसुखस्य जन्तोः श्रीदक्षतीर्थनृहरे तव सुप्रभातम् ॥११॥<br/>
आसन्नसारसनिवासवधूविपञ्ची- <br/>
निक्वाणयुक्तिपुनरुक्तिकृतो निनादैः । <br/>
पूजाप्रसूनमभितो भ्रमरा भ्रमन्ति श्रीदक्षतीर्थनृहरे तव सुप्रभातम् ॥१२॥<br/>
शक्रश्चिराद्विनिहिताञ्जलिरुत्तमाङ्गे द्वाराश्रयी तमिह कालमुदीक्षतेऽसौ |<br/>
यत्र स्युरस्य फलवन्ति विलोचनानि श्रीदक्षतीर्थनृहरे तव सुप्रभातम् ॥१३॥<br/>
रागोज्ज्वलैः प्रणवषट्चरणानुयातै- स्तत्त्वार्थसूत्रघटितैः प्रथयन्ति पूजाम् । अम्लानगानकुसुमैस्तव नारदाद्याः श्रीदक्षतीर्थनृहरे तव सुप्रभातम् ॥ १४॥<br/>
संसारवारणविदारणदारुणस्य तुङ्गातटीविपिनसञ्चरणैकचुञ्चोः ।<br/>
 सह्याङ्कवर्तिवरशाङ्करशारदाम्बा- पीठाह्वगह्वरहरे तव सुप्रभातम् ॥१५॥<br/>
</p>

<p>
नृसिंहदशकम्<br/>
अरिहतकहिरण्यकशिपु- करिहतिकण्डूलकरजशिखर विभो । हरिहरपुरपुरुषहरे परिहर पुरतः स्थितस्य मे पापम् ॥१॥<br/>
कलशोदधिकन्याकुच- कलशोपरिपरिमृदूननूनशिखान् । कलशोद्भवभावितनि- <br/>
ष्कलशोभान्नरहरेः स्मरामि नखान् ॥२॥<br/>
प्रणवस्तव नवगर्जित- मणवस्तव चरणरेणवो लोकसृजः । पणवस्तव मुनिमानव- गणविहितेस्तवनकर्मणि त्रय्यन्तः ॥३॥ <br/>
पङ्करहिताकृते नख- टङ्करचितवैरिहृच्छिलाभिहते । शङ्करकलितनुते श्शङ्करमासख्यरस नमो भवते ॥४॥<br/>
श्रीवदनसुधापायी नखैरुपायी स कश्चिदनपायी । हरिहरनगरस्थायी जीयान्महिमा फणीन्द्रतलशायी ॥५॥<br/>
विहरसि निगमान्तरहसि दरहसितमुखाम्बुजो मनुष्यहरे । वरदरहरदरचक्रो- द्धुरकर पश्यामि दक्षतीर्थे त्वाम् ॥६॥<br/>
कुरुविन्दपाटलेक्षण- मरविन्दनिवासया श्रितं पार्श्वे । गोविन्दयोगिवन्दित को विन्दति शर्म न प्रणम्य त्वाम् ॥७॥<br/>
डिम्भानुग्रहलीला- सम्भावितनरविमिश्रहरिमूर्तेः । <br/>
जृम्भा निशिचरनिद्राऽऽ-<br/>
रम्भान्तकरी मुरद्विषो जीयात् ॥८॥<br/>
सन्ध्यामिव दनुजाधिप- वधावसरदानदर्शितोपकृतिम् । <br/>
मूर्ध्नि सटाभरकपटा- <br/>
द्वहते नुतिरस्तु मनुजकेसरिणे ॥९ ||<br/>
दशकमिदंमनुजहरे र्नखदशकमिव स्मरन्ति ये प्रातः। <br/>
विगलति हृदयात्तेषां <br/>
भीतिभरो मृत्युपाशजन्मापि ॥१०॥<br/>
</p>

<p>
शारदास्तुतिः<br/>
हरिहरपुरवासा चन्द्रिकाचारुहासा निगमनुतविलासा निस्तुला देहभासा । <br/>
कृतजडिमनिरासा व्यक्तविद्याविकासा जयति जनितदासानुग्रहा शारदा सा ॥१॥<br/>
करपरिचितकीरा जुष्टतुङ्गाप्रतीरा कुचरचितपटीरा सागराम्भोगभीरा । मकुटघटितहीरा पातु नो धीरधीरा । शशिविशदशरीरा शारदा शुभ्रचीरा ॥२॥<br/>
श्रुतिषु धृतरिरंसा चन्द्रलेखावतंसा भवबलरिपुकंसारातिबद्धप्रशंसा । शुकशिशुलसदंसा पादसंसक्तहंसा दिशतु जितनृशंसा शारदा मङ्गलं सा ॥३॥<br/>
अवधिरमलतायाश्चारुतारासहायाभरणभृदनपाया भञ्जिताशेषमाया । जगदनवधि पायाद्वारिजावासजाया सकलकविनिकायाराधिता देवता या ॥४॥<br/>
भवतु मम समक्षा बोधयन्ती विवक्षामखिलभुवनरक्षानर्मनिर्माणदक्षा । परिचितसितपक्षा कापि देवी बलक्षाकृतिरुपनतयक्षामर्त्यसिद्धर्षिलक्षा ॥५॥<br/>
त्वममृतरसधाराकम्बुगङ्गाम्बुतारासहचरघनसाराभ्यस्तकान्तिप्रसारा । सरसिजभवदारा भावुकानामुदारा विघटितभवभारा शोभसे निर्विकारा ॥६॥<br/>
मसृणचरणपाता मौनिवृन्दानुयाता दृशि पृथुरवदाता भासि मध्ये च शाता । <br/>
जयतु भुवनमाता सृष्टशब्दार्थजाता यदधरमधुपाता स्तौति यामेव धाता ॥७॥<br/>
निटिलधृतललामा साधिताशेषकामा हरिहरपुरधामाधिष्ठिता कापि वामा । अवतु कमलदामालङ्कृता सा त्रियामासखशकलधरा मामल्पहासाभिरामा ॥८॥<br/>
विलसति कदने या देवसार्थानुनेया विहरति निगमे या धीमतामप्रमेया । स्फुरति कलियुगे या शङ्कराचार्यगेया प्रवणमतिरजे या पातु सा मामजेया ॥९॥<br/>
दशकमिति पठन्तः शारदामूर्तिमन्तःकरणमधि वहन्तः सन्ततं हन्त सन्तः । विदधति मतिमन्तः काव्यमानन्दयन्तः सकलजगदनन्तश्रेय उल्लासयन्तः ॥१०॥<br/>
</p>
<p>

मङ्गलाशासनम्<br/>
तुङ्गापरिसरागारस्फारशृङ्गारकेलये । श्रीभुजाश्लेषमुग्धाय श्रीनृसिंहाय मङ्गलम् ॥१॥<br/>
समस्तदनुजाटोपतमस्ततिविभेदिने । नखेन्दुकान्तिसन्तत्या श्रीनृसिंहाय मङ्गलम् ॥२॥<br/>
निगमान्तगुहागर्भप्रतिध्वनितगर्जित । स्वच्छन्दनृहरे तुभ्यं भगवन्नस्तु मङ्गलम् ॥३॥<br/>
आडम्बरगृहीतोग्रगदाचक्राय भास्वते । नखमात्रायुधायास्तु श्रीनृसिंहाय मङ्गलम् ॥४॥<br/>
सिन्धुकन्यासरोजिन्या द्विरेफायैकबन्धवे । नरकेसरिणे तस्मै सदा भवतु मङ्गलम् ॥५॥<br/>
तुङ्गापुलिनसञ्चारक्रीडाकादम्बयोषिते । श्रीमत्यै शारदादेव्यै शश्वद्भवतु मङ्गलम् ॥६॥<br/>
शुकपुस्तकरुद्राक्षगुणोज्ज्वलकरे परे । शारदे त्रिजगन्मातस्तुभ्यं भवतु मङ्गलम् ॥७॥<br/>
शारदे शङ्कराचार्यसपर्यारसरञ्जिते । दक्षतीर्थजनस्तोमस्तुते मङ्गलमस्तु ते ॥८॥<br/>
सभाविद्योतिनी विद्या प्रतिभा प्रतिभारति । प्रकर्षो हृदि हर्षस्य प्रधने भुजयोर्जयः ॥९॥<br/>
सम्पन्निकामनिष्कम्पा निलिम्पाभिष्टुतं यशः । दारा गुणगणोदारा नन्दनो नन्दनोज्ज्वलः ॥१०॥<br/>
प्राणप्रायाणि मित्राणि ज्ञातयश्च नये स्थिताः । भक्तिरस्खलिता धर्मे नास्तिक्यशमनोद्धुरे ॥११॥<br/>
इत्यादि पठतामेतन्मङ्गलाशासनं प्रगे । जायन्ते शारदायाश्च नृसिंहस्य प्रसादतः ॥१२॥<br/>
</p>

</body>
</html>
