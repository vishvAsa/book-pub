+++
title = "कृष्णमाचार्योक्ता मत-प्रक्रिया"
author = "कृष्णमाचार्यः"
+++


Source: [TW](https://archive.org/details/in.ernet.dli.2015.495933/page/n74/mode/1up)

(सङ्कल्पसूर्योदय-प्रस्तावात्)

अथेत्थम् अस्य ग्रन्थ-कर्तुर् अभिमता औपनिषद-मत-प्रक्रिया --  

# विशिष्टाद्वैतम्
विशिष्टाद्वैतम् अस्याभिरुचितं गुरु-परम्परागतम् औपनिषदं मतम् ।  
विशिष्टाद्वैतं नाम विशिष्टस्याद्वैतम् ।  
अ-शेष-चिद्-अचिद्-विशिष्टस्य ब्रह्मणो **ऽद्वैतम्** एकत्वम् इत्यर्थः ।  

चिद्-अचिद्-ईश्वर-रूपेण तत्त्वानि त्रि-विधानि ।  

तत्र चिताम् अचितां चेश्वरेण सह प्रकार-प्रकारि-भावेन सम्बन्धः ।  
चितः अचितश्च प्रकार-भूताः । ईश्वरस् तु प्रकारी ।  
तेषां प्रकारत्वं चापृथक्-सिद्ध-सम्बन्धेन शरीरतया ।  
एवं च चिद्-अचिच्-छरीरकं ब्रह्मैकम् एव तत्त्वम् इत्य् उक्तं भवति ।

[[३८]]

तत्र प्रकार-भूतानां चिद्-अचितां  
प्रकारि-भूतस्य ब्रह्मणश्  
चात्यन्त-विलक्षणत्वेन परस्परं भेदः ।  
तथा प्रकाराणां चिताम् अचितां च परस्परं भेदः ।  
एवं चितोऽपि परस्परं प्रत्येकं भिन्नाः ।  
तथा अचितोऽपि ।  

तथा ऽपि विशिष्टस्य ब्रह्मण एकत्वात्  
एकत्व-व्यपदेशस्, तद्-इतर-निषेधश् च शास्त्रेषु । 

# पदार्थः
**पदार्थो** द्विधा -- द्रव्यम्, अद्रव्यं चेति ।  
तत्र **द्रव्यं** षोढा - त्रिगुणं, कालः, जीवः, ईश्वरः, नित्यविभूतिः, मतिश् चेति । 

# ०१ त्रि-गुणम्

तत्र महद्-आद्य्-अवस्थाश्रयं **त्रि-गुणम्** ।  

## प्रकृतिः
परस्पर-सम्मिश्र-सत्त्व-रजस्-तमो-गुणकत्वात् त्रि-गुणम् इत्य् उच्यते ।  
तत्र च गुण-त्रयस्य परस्-परम् उत्कर्षापकर्ष-वैधुर्येण साम्येनावस्थितिः ।  
तच् च विचित्र-सृष्ट्य्-उपकारकत्वात् **मायेति**,  
महद्-आदि-विकार-प्रकृतित्वात् **मूल-प्रकृतिर्** इति,  
विद्या-विरोधित्वात् **अविद्येति**,  
भगवतो लीलोपकरणत्वात् **लीला-विभूतिर्** इति,  
सर्व-प्रपञ्च-प्रधान-कारणत्वात् **प्रधानम्** इति,  
अति-सूक्ष्मत्वात् गुण-साम्यावस्थाया अप्य् अस्फुटत्वाच् च **अव्यक्तम्** इति चोच्यते ।  

### अवस्था-भेदाः
इदम् **एवावस्था-भेदात्** --  
प्रकृतिः, महात्, अहङ्कारः, एकादशेन्द्रियाणि, पञ्च तन्-मात्राणि, पञ्च भूतानि चेति **चतुर्-विंशतिधा** भवति ।  

### मात्रा-भेदाः
तत्रापि मात्रया भेदम् अवलम्ब्य  
अव्यक्ताक्षर--विभक्त-तमो--ऽविभक्त-तमो-रूपावस्था-चतुष्टयम् उदाहरन्ति ।  

### मात्रासाम्यावस्थाः
तत्र गुण-त्रय-साम्यावस्थायाम् **अ-व्यक्तम्** इति व्यपदेशः ।  
सा चावस्था गुण-त्रय-वैषम्यस्याव्यवहित-पूर्वावस्था ।  

गुण-साम्यावस्थस्यैव चेतन-समष्टि-गर्भत्वम् **अक्षर**-शब्देन व्यपदिश्यते ।  
अतश् च सर्वे प्राकृत-तत्त्व-जातं चिद्--अ-चिद्-आत्मकम् इति मन्तव्यम् ,  
यद् आहुर् महर्षयः -- 

> “ प्रधानादि-विशेषान्तं चेतनाचेतनात्मकम् " 

इति । 

#### तमः
एतादृशं चेतन-समष्टि-गर्भत्वम् अपि यत्र विवेक्तुम् अशक्यं  
तद्-अवस्थम् अतिसूक्ष्मं **तमः** शब्देनोच्यते ।  
तच् च द्वेधा - विभक्तम्, अविभक्तं चेति ।  
अक्षराद्य्-अनन्तरावस्थौन्-मुख्य-विशिष्टं **विभक्तं** तमः ।  
तदौन्मुख्य-रहितम् **अविभक्तं** तमः ।  
तच् च परमात्म-शरीरतयापि चिन्तयितुम् अशक्यं  
सलिल-विलीन-लवणक-रूपं  
सर्व-ज्ञ-परमात्मैक-वेद्यम् अवतिष्ठते । 

अत्र चेत्थं निदर्शनं वक्तुं शक्यते -  
कुसूल+++(धान्यागार)+++-निहित-बीज-स्थानीयम् **अविभक्तं** तमः ।  
मृन्-निहित-बीज-स्थानीयं **विभक्तं** तमः । 

[[३९]]

सलिल-संसृष्टार्द्र-शिथिलावयव-बीज-तुल्यम् **अक्षरम्** ।  
उच्छून-बीज-समानम् **अव्यक्तम्** ।  
अङ्कुर-स्थानीयो **महान्** इति । 

## महान्
अथ **महान्**॥  
अहङ्काराव्यवहित-पूर्वावस्था-विशिष्टं त्रिगुणं महान् ।  
बुद्धितत्त्वं महानिति साङ्ख्योक्तिस् तु  
बुद्धेर् आत्मधर्मत्वाद् अनादरणीया ।  

स च महान् सात्त्विकः, राजसः, तामसश् चेति त्रिधा भिद्यते ।  
सर्वत्र गुण-त्रय-सत्त्वेऽपि तत्-तद्-गुणस्योन्मेष-वशात्  
तथा तथा व्यवहारः । 

## अहङ्कारः
अथाहङ्कारः॥  
इन्द्रिय-शब्द--तन्-मात्रान्यतराव्यवहित-पूर्वावस्था-विशिष्टं त्रि-गुणम् **अहङ्कारः** ।  
अभिमानोऽहङ्कार इति साङ्ख्योक्तिस् तु  
अहङ्कारस्यात्मधर्मत्वाद् अनादरणीया ।  

अत्रेदम् अवधेयम् --  
अहङ्कार-शब्दस् त्रिष्व् अर्थेषु प्रयुज्यते ।  
अनात्मनि देहादाव् "अहम्" इति **प्रातीताव्** एकः ।  
तदा चाभूत-तद्-भावे च्वि-प्रत्ययम् उत्पाद्य व्युत्पन्नोऽयं शब्दः । 

तादृश-**प्रतीति-हेतौ** त्रि-गुण-विकारे अपरः ।  
प्रत्यग्-आत्मनो ऽहं-शब्दार्थतया प्रतीताव् अन्यः ।  
स चायं त्रि-गुण-द्रव्य-विकार-भूतो ऽहङ्कारः  
सात्त्विक-राजस-तामस-भेदेन  
त्रि-विधान् महत उत्पद्यमानः  
स्वयम् अपि सात्त्विकादि-भेदेन **त्रिविधः** । 

तत्र सात्त्विकाहङ्कारस्य **वैकारिक** इति,  
तामसाहङ्कारस्य **भूतादिर्** इति च नामान्तरम् ।  

वैकारिकाद् एकादशेन्द्रियाणि  
भूतादेः शब्द-तन्-मात्रं चोत्पद्यते ।  

राजसाहङ्कारस् तूभयोर् अप्य् अनुग्राहकः । 

## इन्द्रियाणि
अथेन्द्रियाणि॥  
सात्त्विकाहङ्कारोपादानकं द्रव्यम् इन्द्रियम् ।  
तच् च द्विविधम् - ज्ञानेन्द्रियं कर्मेन्द्रियं चेति ।  

ज्ञान-प्रसरण-शक्तम् इन्द्रियं **ज्ञानेन्द्रियम्** ।  
तच् च षोढा – मनः-श्रोत्र-चक्षुर्-घ्राण-रसना-त्वग्-भेदात् ।  

उच्चारणाद्य् अन्यतम-क्रिया-शक्तम् इन्द्रियं **कर्मेन्द्रियम्** ।  
तच् च पञ्चधा - वाक्-पाणि-पाद-पायूपस्थ-भेदात् । 

## तन्मात्राणि
अथ तन्मात्राणि॥  
भूतानाम् अव्यवहित-पूर्व-सूक्ष्मावस्थं द्रव्यं **तन्-मात्रम्** ।  
तादृशी चावस्था **तन्मात्रा** ।  
तन्मात्रम् एव **भूतोपादानम्** ।  
तच् च पञ्चधा -  
शब्दतन्मात्र, स्पर्शतन्मात्र, रूपतन्मात्र, रसतन्मात्र, गन्धतन्मात्र-भेदात् । 

[[४०]] 

## भूतानि
अथ भूतानि॥  
विशिष्ट-शब्दादि-विषयाधिकरणं **भूतम्** इति भूतसामान्य-लक्षणम् ।  
तच् च पञ्चधा ---  
आकाश-वायु-तेजो-जल-पृथिवी-भेदात् ।  

तेषां सृष्टि-क्रमश् चेत्थम् --  
शब्द-तन्मात्राद् आकश उत्पद्यते ।  
आकाशात् स्पर्श-तन्मात्रम् । तस्माद्-वायुः ।  
वायोः रूप-तन्मात्रम् । तस्मात् तेजः ।  
तेजसो रस-तन्मात्रम् । तस्माज् जलम् ।  
जलात् गन्ध-तन्मात्रम् । तस्मात् पृथिवीति । 

तत्रोत्तरोत्तरस्मिन् भूते पूर्व-पूर्व-भूतगुणा अनुवर्तन्त इति सिद्धान्तः ।+++(5)+++ 

लय-क्रमस्तु व्युत्क्रमेणानुसंधेयः । 

अन्धकारः पार्थिवं द्रव्यम्,  
अबाधित-नीलादि-प्रतीतेः ।  
सर्वाण्य् अप्य् एतानि भूतानि प्रत्यक्षाणि । 

## पञ्ची-करण-प्रक्रिया
अथ पञ्ची-करण-प्रक्रिया॥  
पञ्च भूतानि  
प्रत्येकं द्विधा कृत्वा  
भागम् एकं निधाय  
भागान्तरं चतुर्धा विभज्य  
तांश् चतुरो भागान्  
भूतान्तरेषु चतुर्षु संयोजयेत् ।  
एवं सर्वेषु भूतेषु क्रियमाणेष्व्  
एकैकस्य भूतस्यार्धं स्वभागः,  
अर्धान्तरं चतुर्णो भूतान्तराणां भागैः समुच्चितम् इति ज्ञातव्यम् ।  

तथा च सर्वाणि भूतानि सर्व-भूतावयव-समाहार-रूपाणि ।  
तथापि स्व-स्व-भागस्य भूयस्तया  
पर-भागानाम् अल्पीयस्तया  
चाकाशादि-व्यपदेशः ।  

एवं सम्मेलने,  
+++(५ भूतैस् सह)+++ प्रकृति-महद्-अहङ्कारादि-गणने  
चाष्टीकरणाद्य् अपि ज्ञेयम् । 

## शरीरम्
अथ शरीरम्॥ 

पञ्च भूतानि, प्रकृति-महद्-अहङ्काराश् चेत्य्  
अष्टौ शरीरोपादान-भूतानि ।  
तत्र शरीरं नाम -  
चेतनं प्रति सर्वात्मना आधेयतया विधेयतया शेषतया  
चापृथक्-सिद्ध-प्रकार-भूतं वस्तु । 

# ०२ कालः

अथ कालः॥  
अयम् अप्य् अचिद्-विशेषो गुण-त्रय-रहितो विभुर् नित्यो  
निमेष-काष्ठा-कला-मुहूर्त-दिवसादि-परिणामी  
भूतादि-व्यवहार-हेतुश् च ।  
विभोर् अपि परिणामित्वं न विरुध्यते ।  
प्रत्यक्षश् चायम्, वर्तमानो घट इत्य्-आदि-प्रतीतेः । 

# ०३ जीवः

अथ जीवः - अणुश् चेतनो जीवः ।  

## भ्रमास्पदानि
स च न देह एव, नेन्द्रियाण्य् एव, नापि प्राणा एव,  
'मम देहः, मम नेत्रं, मम प्राणाः' इत्यदि-व्यतिरेक-दर्शनात् ।  

नापि संविद् एव, 'सोऽहं जानामि ' इति संविदाश्रयत्व-प्रतीतेः ।   
[[४१]]  
नापि धीर् इयं भ्रान्तिः - अबाधात्,  
भ्रान्तित्वेऽपि ज्ञातारम् अन्तरेणानुपपत्तेः ।  

किञ् च अहम् इत्य् अहम्-अर्थतया ह्य् आत्मनः प्रतीतिः ।  
धियश् चाहम्-अर्थत्वासम्भवः,  
अहं जानामीत्य् अहम्-अर्थनिष्ठतया प्रतीतेः ।  

नापि 

> चिच्-छाया ऽऽपत्त्या  
अन्तःकरणस्यैव ज्ञातृत्व-प्रतीतिर् अहम्-अर्थत्वं 

चेति युक्तम्,  
अ-चाक्षुषयोर् बिम्बाधिकरणयोश् छायापत्त्य्-अ-योगात्।  
"अध्यास-मात्रे छायापत्त्य्-उपचार" इति चेत्;  
अत्रेदं विवेचनीयम् - "कुत्र कस्याध्यास?" इति ।  
अन्तःकरणे चैतन्यस्येति चेत्,  
तर्हि तत्र चैतन्यम् एव मिथ्या स्यात् ।  
जपायाम् अध्यस्तो हि रक्तिमा  
मिथ्येति परेषां मतम् ।  
चैतन्यं अन्तःकरणस्याध्यास इति चेत,  
तर्हि ज्ञानस्यान्तः-करणाश्रयता भ्रमः स्यात्,  
न तु अन्तःकरणस्य ज्ञातृत्वं भ्रमः ।  

## अहम्-प्रतीतिः
"स चात्मा अहम्" इति प्रतीतिसिद्धः पुण्य-पापादि-कर्ता च ।  
कर्तृत्वं च तस्य परम-पुरुषाधीनम् ।  

## गुणाः, ज्ञानम्
स च +++(जीवः)+++ **स्वयंप्रकाशो नित्यो नाना** च ।  
तस्य स्वयं-प्रकाशत्वात् क्वचित् ज्ञानत्व-व्यपदेशोऽपि ।  
तद् एवं ज्ञानं धर्मि-भूत-ज्ञानं धर्म-भूत-ज्ञानं चेति द्विविधम् ।  
**धर्मि-भूत-ज्ञानं** जीवः ।  
**धर्म-भूत-ज्ञानं** तस्य धर्मः ।  

स च जीवः प्रतिशरीरं **भिन्नः** ।  
सौभरि-प्रभृतीनां +++(मयया ऽनेकेषु)+++ शरीरेषु त्व् एकम् एव शरीरं जीववत् ।  
अन्यानि तु धर्म-भूत-ज्ञान-व्याप्ततया सुखाद्य्-उपलब्धि-साधनानि भवन्ति । 

धर्मभूत-ज्ञानस्य  
शास्त्र-प्रमाणेन कर्म-कृत-संकोचाभ्युपगमात्  
बद्ध-दशायां **संकुचितत्वम्** । 

मुक्त-दशायां तु कर्माभावात् विकासित्वात् सर्व-विषयत्वम् इति ज्ञेयम् ।  

## सृष्ट्यादि देहे
जीवस्य नित्यत्वेऽपि  
देह-संबन्धोत्पत्ति-विनाश-प्रयुक्ताः  
' उत्पन्नो जीवः, नष्टो जीवः ' इत्यादिका व्यवहाराः ।  

## दशाः
स च जीवस् त्रिविधः-  बद्ध-मुक्त-नित्य-भेदात् ।  
तत्र **बद्धाः** संसारिणः कर्म-परवशा  
ब्रह्मादि-स्तम्ब-पर्यन्ताः ।  
**मुक्ताः** कंचित्-कालं संसारिणो भूत्वा  
भक्ति-प्रपत्तिभ्यां समाराधित-भगवत्-संकल्पेन निवृत्त-संसाराः ।+++(5)+++  
**नित्याः** कदाचिद् अप्य् असंसारिणो  
भगवद्-अनुभव-तत्कैंकर्य-परा  
अनन्त-गरुडादयः । 

# ०४ ईश्वरः

अथ ईश्वरः - विभुश् चेतन ईश्वरः ।  
अयम् एव पर-ब्रह्मेति, भगवान् इति, ईश्वर इति, परमपुरुष इति, नारायण इति, सर्वशरीरीति चोच्यते । 

[[४२]]

## जगता सम्बन्धः
स सर्वम् अपि चिद्-अचिद्-आत्मकं जगत्  
अन्तर्यामितया **व्याप्य वर्तते** ।  
अतः सर्वम् अपि **जगत्** -  
शरीर-वाचि-पदानां शरीरि-पर्यन्तताया लोक-सिद्धत्वेन -  
तस्य **शरीरम्** । 
सर्वाण्य् अपि **पदान्य्** अपर्यवसान-वृत्त्या **भगवत्-पराणि** ।  
अत एव 

> सर्वं खल्व् इदं ब्रह्म  
छा- उ. ३-१४.

> " विश्वमेवेदं पुरुषः"  
> महा-उ. ३.

> तद् एवाग्निस्  
> तद् वायुस्  
> तत् सूर्यस्  
> तद् उ चन्द्रमाः  
> महा-उ. १-७.

इत्य्-आदि-सामानाधिकरण्य-श्रुतिः ।  

अयम् ईश्वरश् चिद्-अचिद्-विशिष्ट-वेषेण **जगद्-उपादानम्** ।  
यथोक्तम्- 

> सच् च त्यच् चाभवत्  
तै-उ, २-७-१.

इत्यादि ।  

सङ्कल्प-विशिष्ट-वेषेण **निमित्त-कारणम्** ।  
यथोक्तम् -  

> " सोऽकामयत - बहु स्यां प्रजायेयेति ।  
> इदं सर्वम् असृजत "  
तै- उ. २-६-१.

इति ।  

कालादि-रूपेण **सहकारि-कारणं** च ।  

## गुणवत्ता
स चायम् ईश्वरो ऽनन्त-कल्याण-गुण-निधिः,  
अस्पृष्ट-दोष-गन्धश् च ।  
एतद् एव ब्रह्मण **उभय-लिङ्गम्** इत्य् उच्यते ।  

श्रुति-स्मृत्य्-आदिषु ब्रह्म-नैर्गुण्य-वादा  
ब्रह्मणो हेय-गुण-निषेध-पराः ।  
सागुण्य-वादाः स्वाभाविक-ज्ञान-शक्त्य्-आदि-कल्याण-गुण-वैशिष्ट्य-पराः ।  
> स्वाभाविकी ज्ञान-बल-क्रिया च  
> श्वे. उ. ६-८.

इति गुणानां स्वाभाविकत्वं हि श्रूयते ।  
एकस्मिन्न् एव हि वाक्ये  
"वि-जिघत्सो+++(←अद् खादने)+++ ऽपिपासः " (छा-उ. ८-१-५.)  
इति हेयगुणान्निषिध्य   
"सत्यकामः सत्यसङ्कल्पः " (छा-उ. ८-१-५.)  
इति गुणोक्तिर् दृश्यते । 

अतः सगुण-निर्गुण-वाक्ययोर्  
उत्सर्गापवाद-न्यायेनोपक्रमोपसंहार-न्यायेन वा  
विषय-व्यवस्था । 

नियत-पौर्वापर्याद्+++(=??)+++  
अपच्छेद-न्यायस्य (→पौर्वापर्ये पूर्व-दौर्बल्यं - प्रकृतिवत्) नात्रावसरः । 
अनियत-पौर्वापर्यस्थले हि सः । 

> ' ब्रह्म निर्विशेषम् ।  
> तस्याच्छादिकया अविद्यया तिरोधानान् न प्रकाशः ।  
> विक्षेपिकया अविद्यया तस्मिन् प्रपञ्चाध्यासः ।  
> स एव सृष्टिः ' 

इति वादस् तु न विचार-सहः,  
ब्रह्मणो ज्ञानानन्दमयस्याविद्यादि-दोष-गन्धायोगात् ।+++(5)+++  
तस्य निर्धर्मकत्वे तिरोधेय-धर्माभावात् तिरोधानायोगः ।  
तत्-स्वरूपस्यैव तिरोधाने तस्यैव हानि-प्रसङ्गः ।  

[[४३]]
## अमिथ्यात्वम् प्रपञ्चस्य
> ' प्रपञ्चो मिथ्या  
> दृश्यत्वात्, व्यावर्तमानत्वात्' 

इत्यपि न सम्यक् - प्रपञ्चोपहितस्य ब्रह्मणो दृश्यत्वेन मिथ्यात्वापातात् ।  

एमम् अनुपहितस्यापि -  
घटे देशान्तरं नीते  
'इहेदानीं घटो न सन्'  
इति सत्त्वस्य व्यावर्तमानत्वेन  
सत्त्व-सामान्यस्यापि मिथ्यात्व-प्रसङ्गाच् च ।  

न च  
तत्-तद्-देश-कालावच्छेदेन  
व्यावर्तमानत्व-विवक्षणान् न दोषः,  
तथा हि सति  
तादृश-प्रतीतेर् भ्रमत्वाङ्गीकारात् ।  

वाचस्पत्य्-उक्त-रीत्या मिथ्या-पदस्यानित्य-परत्वे तु  
न कोऽपि विवादः,  
प्रपञ्चानित्यत्वस्य सर्वेषाम् अभिमतत्वात् । 

### विकारौचित्यम्
ब्रह्मैव च जगत उपादानं निमित्तं च ।  
ब्रह्म-स्व-रूपस्याविकारित्वेन  
प्रकार-भूत--चिद्-अचिद्-अंशे परिणामाङ्गीकारः ।  
तत्राप्य् अचिद्-अंशे स्वरूप-विकारः,  
चिद्-अंशे तु धर्म-भूत-ज्ञानांश+++(य्)+++ इति विवेकः ।  

नित्यस्यापि जीव-धर्म-भूत-ज्ञानस्य  
कर्म-कृत-सङ्कोच-विकासात्मक-विकारः  
प्रामाण-संप्रतिपन्नत्वेनेष्ट एव ।  

निमित्तत्वं तु स्वरूपेणैव ।  

ब्रह्म-निर्विशेष-वादे तु  
तत्-स्वरूप एव विकारस्याङ्गीकरणीयत्वान्  
निर्विकारत्व-श्रुति-विरोधः ।  

"माया-रूपोपाध्य्-अंशे विकार" इति तु न सुवचम् -  
उपाधेस् तद्-अभिन्नत्वे स्व-रूपानतिरेकात् ।  
भिन्नत्वे तु स-विशेषत्वम् एवायातम् । 

## सत्, अद्वितीयम्
> "सद् एव सौम्येदम् अग्र आसीत्  
> एकम् एवाद्वितीयम्"  
> तै- उ. २-१-१.

इत्यादौ **इदम्** इति स्थूल-चिद्-अचिच्-छरीरकं ब्रह्म परामृश्य  
तस्य सृष्टेः प्राग्  
इदानीं परिदृश्यमानानाम् अ-रूप-विभागानर्हतया  
केवलं सच्-छब्द-वाच्य--सूक्ष्म-चिद्-अचिच्-छरीरक-ब्रह्मोपादनकत्वं  
**सद्** एवेत्य् **एकम्** एवेति चोच्यते ।  

**अद्वितीयम्** इति निमित्तान्तर-राहित्यम् इत्य्  
अभिन्न-निमित्तोपादानत्वं सिध्यति ।  

## सत्यं ज्ञानम् अनन्तम्
एवं च सद्-विद्यादिर् अपि  
षड्-विध-तात्पर्य-लिङ्गैः स-विशेष-ब्रह्मोपासन-परैव ।  

> " सत्यं ज्ञानम् अनन्तम्"  
> छ-उ. ८-२-१.

इत्य्-आदिभिर्  
ब्रह्म सत्यत्वादि-विशिष्टम् एव बोध्यत  
इति सविशेषम् एव ब्रह्म ।  

यत् तु – 

> ' सत्यं ज्ञानम् अनन्तम्'  
इति वाक्यम् अ-खण्डार्थ-परम्+++(=??)+++,  
लक्षण-वाक्यत्वात्, "प्रकृष्ट-प्रकाश-चन्द्र" इति वाक्यवत् ।  
[[४४]]  
न "चैतत् स्व-रूप-बोधकं न भवती"ति वक्तुं शक्यते,  
"कश् चन्द्र" इति चन्द्र-स्वरूपस्यैव पृष्टत्वेन  
+उत्तरस्यापि स्व-रूप-बोधकत्वावश्यकत्वात् ।  
यद् एव पृष्टुं,  
तद् एव हि प्रतिवक्तव्यम्,  
अन्यथा "आम्रान् पृष्टः कोविदारान् आचष्टे"  
इति न्यायावतार-प्रसङ्गाद्'

इति,  
तत्रेदं वक्तव्यम् ---  

सत्यादि-वाक्यं लक्षण-परम् इति सर्वसम्मतम् ।  
लक्षणं हि नामासाधारणो धर्मः ।  
तद्-वाचिनः कथं निर्विशेष-परत्वम् ?  
दृष्टान्तोऽपि साध्य-विकलः,  
तस्यापि वाक्यस्य चन्द्रासाधारण-धर्म-प्रतिपादन-परत्वात् ।  
नाप्य् अपृष्टोत्तरम्,  
प्रष्टा खलु सामान्यतश् चन्द्र-शब्दार्थं प्रतिपद्य  
तद्-विशेष-जिज्ञासुस् तद्-अ-साधारण-धर्मम् अप्राक्षीत् ।  
वक्ता च तद्-असाधारण-धर्म-रूपं लक्षणं प्राहेति कोऽत्र विरोधः ?  
अतः प्रश्नोऽपि स-विशेष-परः,  
उत्तरम् अपि तथैवेत्य् अवगन्तव्यम् । 

## सामानाधिकरण्यम्
> "भिन्न-प्रवृत्ति-निमित्तानां शब्दानाम्  
एकस्मिन्न् अर्थे वृत्तिः **सामानाधिकरण्यम्**"  
> 1 महा.प्र. १-२-४२.

इति हि शब्द-विद आमनन्ति ।  
यत् त्व् 

> अत्र भिन्न-प्रवृत्तिनि-मित्तानाम् इति प्रायिकाभिप्रायम्  
कोश-पठितेषु पर्याय-पदेषु तद्-अभावाद् 

इति कस्यचिद् आधुनिकस्य कल्पनं,  
तत् तु नादरणीयम् -  
पर्याय-पदेष्व् अपि "अमरा निर्जरा देवाः " (नाम. १-१-७.)
इत्यादिषु  
प्रवृत्ति-निमित्त-भेद-सत्त्वात्,  
अन्यथा "घटः घटः घटः" इत्य्-आदिवद् उन्मत्त-प्रलापापातात् ।+++(5)+++  
सोऽपि हि 

> " न सोऽस्ति प्रत्ययो लोके  
यः शब्दानुगमाद् ऋते ।  
अनुविद्धम् इव ज्ञानं  
सर्वं शब्देन भासते ॥ "  
वाक्य. १-१२४.

इत्यादिना शब्दानुविद्धाम् एव तत्-तत्-पदार्थ-प्रतीतिम् आचष्टे ।  

## अनिरुपाधिकता
> इदं ब्रह्मैव  
हिरण्य-गर्भादि-शरीरकं **जगत् सृजति**,  
विष्णु-रूपेण **रक्षति**,  
रुद्रान्तकाद्य्-अन्तर्यामितया तच्-छरीरकं **संहरतीति**,  
तद् +++(→ब्रह्म)+++ एव जगज्-जन्म-स्थिति-लय-कारणं भवति ।  
एवं च निरुपाधिकं ब्रह्म  
सोपाधिकम् ईश्वर इत्य् उच्यत 

इति परेषां मतं नाङ्गीक्रियत इति ज्ञेयम् । 

## पञ्च रूपाणि
स चायम् ईश्वरः  
पर-व्यूह-विभवार्चान्तर्यामि-रूपेण  
पञ्चधा ऽऽत्मानं प्रतिपद्यते ।  

**परो** नाम  
श्री-वैकुण्ठे श्री-भूमि-नीला-सहितः  
+++(ज्ञानम्, बलम्, ऐश्वर्यम्, वीर्यम्, शक्तिः, तेजः इति)+++ षाड्-गुण्य-परिपूर्णः  
पर-ब्रह्म--पर-वासुदेव--नारायणादि-शब्द-वाच्यः । 

**व्यूहो** नाम  
स एवोपासनाद्य्-अर्थं  
वासुदेव-सङ्कर्षण-प्रद्युम्नानिरुद्ध-भेदेन  
चतुर्धा व्यूह्यावस्थितः ।  

[[४५]]  
केशवादयो व्यूहावान्तरभेदाः+++(=??)+++ । 

**विभवो** नाम मत्स्य-कूर्माद्य्-अवतार-विशेषाः । 

**अर्चा** नाम  
स्वयं-व्यक्त--दैव-सैद्ध-मानुषादि-भेदेन  
देवालयादिषु समर्च्यमानो मूर्ति-विशेषः । 

**अन्तर्यामी** नाम  
समस्त-चिद्-अचिद्-अन्तर्व्याप्त्या  
तेषां ध्यानोपयोगितया सदा सन्निहितः स्व-रूप-विशेषः । 

## जीवे प्रवेशः

> अणुरूपे जीवे  
ब्रह्मणः कथम् अन्तः प्रवेश?  

इति चेत् ; अत्र केचित् -  
अघटित-घटना-+++(चमत्कार?)+++शक्त्येति वदन्ति । 

वस्तुतस् तु तद्-अ-प्रविष्ट-भागाभावो  
दश-दिक्-सम्बन्ध एव वा सर्व-व्याप्तिर्  
इति न दोष इति । 

# ०५ नित्य-विभूतिः

अथ नित्यविभूतिः ।  
इयं **शुद्ध-सत्त्व**-शब्देन चोच्यते ।  
रजस्-तमो-ऽसंसृष्ट-शुद्ध-सत्त्ववती नित्य-विभूतिः ।  
अचेतना चेयम् ।  
स्वयम्-प्रकाशत्वात् ज्ञानात्मिका । +++(5)+++

<details><summary>विस्तारः (द्रष्टुं नोद्यम्)</summary>

तेन शैवोक्त-बुद्धि-तत्त्ववद् भाति!

> एतादृश-नित्य-विभूतिवत् शैव-दर्शने तत्त्वं किम् अपि नास्ति ।  
परं बिन्दुर् इति शुद्ध-ज्ञानात्मकं तत्त्वं स्वीक्रियते ।  
बिन्दुः, महामाया, कुण्डलिनी इति पर्यायाः ।  
अयं बिन्दुर् यद्य् अपि जडात्मकः  
मल-त्रय-रहित--किंचिद्-अधिकार-मल-युक्तानाम् अनन्तेश्वरादि-विद्येश्वराणां  
(शुद्ध-)भोग-सिद्ध्य्-अर्थं बैन्दव-शरीरम् उत्पादयति  
येन शरीरेण तादृश-शुद्ध-भोगांश् चानुभूय  
महा-प्रलये शिवानुग्रहेण  
एते शिव-समतात्मकं मोक्षं लभन्ते ।  
>
> अयमेव बिन्दुः नाद-रूपतया परिणमते  
यो हि शब्दस्य अति-सूक्ष्म-रूपः  
परा-पश्यन्त्य्-आदि-चतुर्धा विभज्य  
शब्द-अक्षरादिरूपेण परिणमते ।  
> - इति गणेशः
</details>

## शरीरादि
इयं च नित्य-मुक्तेश्वराणाम् इच्छानुरूप-शरीरादि-रूपेणावतिष्ठते ।+++(5)+++  
तत्र नित्य-मुक्तयोः शरीर-परिग्रहो भगवद्-अभिमत-कैङ्कर्य-लाभाय ।  
भगवतस् तु  
स्व-भोगाय  
स्व-शेष-भूत-नित्य-मुक्तानन्दाय  
मुमुक्षूपास्यत्व-सिद्धये च  
स्व-सङ्कल्पाद् एव । 

## मोक्षः
शुद्ध-सत्त्वमयं श्री-वैकुण्ठं प्राप्तस्य  
निर्दुःख-निरतिशयानन्द-रूप--भगवद्-अनुभवतः कैङ्कर्यात्मको **मोक्षः** ।  
न तु स्वात्मानुभव-रूप-कैवल्यम् एव,  
तस्य परिमितानन्द-प्रदत्वात् । 

एवं चाप्राकृत-शुद्ध-सत्त्वमय-लोक-प्राप्त्य्-अनन्तरम् एव  
जीवस्य मुक्त इति व्यवहारः,  
न तु ततः पूर्वम् इति स्थितिः । 

पराभ्युपगता **जीवन्-मुक्तिर्** न सम्मन्यते,  
जीवतो मुक्तत्वासम्भवात् ।  
मुक्ति-सादृश्यात् गौण-व्यवहारे तु न विरोधः । 

# ०६ मतिः

अथ मतिः ।  
अर्थ-प्रकाशो मतिः ।  

## आश्रयः, अवस्थाः
सा च जीवेश्वर-निष्ठा ।  
नित्येष्व् ईश्वरे चाविकारा नित्या विभुश् च ।  
तथापि सा बद्धानां तिरोहिता ।  
मुक्तानां पूर्वे तिरोहिता,  
अनन्तरम् आविर्भूता ।  

तस्या उत्पत्ति-नाशादि-व्यवहारस् तु  
सङ्कोच-विकास-परः ।  

## द्रव्यत्व-गुणत्वे
सा च स्वतः प्रमाण-भूता स्व-प्रकाशा च ।  
यतः सा सङ्कोच-विकासवती,  
अतो द्रव्यम् । 

नियमेनात्माश्रितत्वात् गुणश् च ।  

एकस्यैव द्रव्यत्वं गुणत्वं च  
न विरुद्धम् ।  
न हि वयम् आक्षपादा इवाद्रव्यम् एव गुणम् आचक्ष्महे ।  
[[४६]]  
किं तु 

> अवस्थाश्रयो द्रव्यम्,  
नियमेन किञ्चिद् आश्रितं गुण  

इति द्रव्यगुणयोर् लक्षणं ब्रूमः ।  

यथा प्रभा प्रभावतो गुणो ऽप्य्  
उष्ण-स्पर्शाश्रयत्वात्  
प्रभावन्तं विहायान्यत्र प्रसरणाच् च  
द्रव्यम् अपि,  
तथा प्रकृतेऽपि ।  

## भेदाः
सैषा मतिर् एवोपाधि-भेदात्  
सुख-दुःखेच्छा-द्वेष-काम-सङ्कल्प-व्यवहार-भाग् भवति ।  
प्रत्यक्षानुमान-शब्द-जाः **प्रमितयो** ऽपि तद्-भेदा एव ।  

### प्रत्यक्ष-प्रमितिः
तत्र ज्ञात--करण+++(=साधकतम)+++-ज-ज्ञान--स्मृति--भिन्ना मतिः **प्रत्यक्ष-प्रमितिः** ।  
सा च द्विविधा - निर्विकल्पक--स-विकल्पक-भेदात् ।  
उभय-विधा ऽपि विशिष्ट-विषयैव,  
इन्द्रियार्थ-सम्बन्धैक-जन्या च ।  

केचित्तु शब्द-जन्याम् अपि प्रत्यक्ष-प्रमितिम् इच्छन्ति ;  
तथा हि 'तत् त्वम् असि' इत्य्-आदि-वाक्यार्थे ऽवगते  
जीवाभिन्न-ब्रह्म-साक्षात्-कारो जायते ।  
दृश्यते च 'दशमस् त्वम् असि' इति वाक्यात्  
दशमत्वापरोक्ष-प्रमितिः ।  
अत एव श्रूयते - "यत् साक्षाद् अपरोक्षाद् ब्रह्म" (बृ-उ. ३-४-१) इति ।  

अत्रेदं वक्तव्यम् --  

शब्दस्यापरोक्ष-ज्ञान-जनकत्वं न सम्भवति, व्याघातात् -  
अ-ज्ञात--करण+++(=साधकतम)+++-जन्यत्वस्य प्रत्यक्षत्वस्य  
ज्ञात-करणके+++(=साधकतम)+++ शाब्दे ऽवृत्तेः ।  

यद्य् अपि संस्कारस्य  
परोक्ष-स्मृति-जनकतैक-स्वभावस्यापि  
क्वचिद् अपरोक्ष-भूत-प्रत्यभिज्ञा-जनकत्वं दृष्टम्,  
तथा ऽपि तत्रेन्द्रिय-सह-भाव-रूप-विशेष-सत्त्वात् तथात्वम् ।  
अत्र तु शब्दस्य  
न तादृशेन्द्रिय-सह-भावोऽस्तीति वैषम्यम् ।  

"दशमस् त्वम् असी"ति दृष्टान्तो ऽप्य् असङ्गतः ।  
तत्र त्वम्-अर्थ-मात्रं प्रत्यक्षम् ।  
"दशमो ऽहम्" इति तु न प्रत्यक्षम् इति सर्वसम्प्रतिपन्नम् ।  

अयं भावः --  
"दशमस् त्वम् असी"ति वाक्यं दृष्टान्तयतः कोऽभिप्रायः ?  
किम् अयम् उपदेशो ऽनवगत-दशम-भावं प्रति ?  
उत अवगत-दशम-भावं प्रति ?  

आद्ये दशमत्वस्यानवगतत्वात् उपदेश-लभ्यं तद् इति परोक्षम् एव ।  
यदीन्द्रियं, पुरुष-वचनम् अनपेक्ष्य,  
+अत्र स्वतन्त्रम् एव बोधयेत्  
तर्हि कुतो ऽनवगतं तत् ?  
यदि च त्वम्-अर्थे विशेष्यांशे  
चक्षुः-सन्निकर्ष-योग्यता-मात्रेण  
विशेष-णांशे शब्द-जन्ये ऽपि ज्ञाने प्रत्यक्षत्वाभ्युपगमः,  
तर्हि "धर्म-वांस् त्वम् असी"ति कार्तान्तिकोपदेशादौ  
धर्मादेर् अपि प्रत्यक्षत्वं प्रसजेत् ।  

[[૪૭]]
द्वितीये तु पक्षे  
माष-राशि-प्रविष्ट-मषी-न्यायेन  
पूर्वापरापरोक्ष-धी-नैरन्तर्येण  
मध्य-वर्ति--शब्द-जन्य--धियो ऽप्य् अ-परोक्षत्व-व्यवहारः,  
यदि तादृशो व्यवहारः प्रामाणिकः स्यात् । 

## भक्ति-प्रपत्ती
मोक्ष-साधनतया ऽवगते भक्ति-प्रपत्ती अपि मतिभेदावेव ।  

### भक्तिः
तत्र भक्तिर् नाम यम-नियमाद्य्-अङ्गवती  
तैल-धारावद् अ-विच्छिन्न-स्मृति-सन्तति-रूपा ।  
सा च त्रै-वर्णिक-मात्राधिकारा  
कर्म-योग--ज्ञान-योगाङ्गिका च ।  

सा च दहर-विद्यादि-भेदेन बहुधा । 

### प्रपत्तिः
प्रपत्तिर् नाम न्यास-विद्या । तस्याः पञ्चाङ्गानि - 

> आनुकूल्यस्य सङ्कल्पः,  
प्रातिकूल्यस्य वर्जनम् ।  
रक्षिष्यतीति विश्वासो,  
गोप्तृत्व-वरणं तथा ।  
आत्म-निक्षेप--कार्पण्ये  
षड्-विधा शरणागतिः ॥  
(अहि. सं. ३७-२-२७, २८.)

इति ।  
अत्रात्म-निक्षेपो ऽङ्गी ।  
इतराणि तद्-अङ्गानीति-विवेकः ।  
अस्यां च प्रपत्ताव्  
अधिकुर्वाणैर् अवश्यावगन्तव्याः पञ्चार्थाः ।  

ते च --- 

> प्राप्यस्य ब्रह्मणो रूपं  
प्राप्तुश् च प्रत्यग्-आत्मनः । 
प्राप्त्युपायः फलं चैव  
तथा प्राप्ति-विरोधि च ' ।।  
> हारी - सं.

इति ।  
किञ्चैषा प्रपत्तिस् त्रैवर्णिकैस् तद्-इतरैश् चाधिकर्तुं शक्या,  
न तु भक्ति-योगवत् त्रैवर्णिकैर् एव ।  
अस्याश् च 

> "ब्रह्मणे त्वा महस  
ओमित्यात्मानं युञ्जीत"  
> 3 महा- उ. २४१.

> " तस्मान् न्यासम् एषां तपसाम् अतिरिक्तम् आहुः * "  
> महा-उ, २४-१,

> " मुमुक्षुर् वै शरणम् अहं प्रपद्ये "  
> श्वे-उ. ६-१८,

इत्य्-आदि-वैदिक-वाक्य-प्रतिपाद्यत्वे ऽपि  
सत्य-वदनादिवत् सर्वाधिकारत्वं न विरुध्यत  
इति सम्प्रदायः । 

भक्ति-योगस्य **साधन-भक्तिर्** इति  
न्यास-योगस्य **साध्य-भक्तिर्** इति च प्रख्यान्तरम् ।  
तत्र साधन-भक्तिः प्रारब्धेतर-कर्म-नाशनी ।  
साध्य-भक्तिस् तु प्रार्थनानुसारेण  
+++(अनभ्युपगत-)+++प्रारब्ध-कर्मणोऽपि विनाशनीति सिद्धान्तः ।  

प्रपत्तेर् अपि  
ज्ञान-विशेष-रूपतया ब्रह्म-ज्ञानान् मुक्तिं वदन्तीभिस्  
तद्-इतरोपाय-निषेध-पराभिश् च श्रुतिभिर्  
न विरोधः ।  
प्रपत्तिलक्षणं तु- 
 
 
 
[[[४८]]] 

> "त्वम् एवोपाय-भूतो मे  
भवे"ति प्रार्थना-मतिः । 
शरणागतिर् इत्य् उक्ता  
सा देवेऽस्मिन् प्रयुज्यताम् ॥  
> 1 अहि-सं. ३७-३१.

इत्य्-आदिकम् उक्तम् ।  
विस्तरस् तु श्रीमद्-रहस्य-त्रय-सारे निक्षेप-रक्षादौ चावगन्तव्यः ।  

### फलम्
भक्तस्य भगवद्-अनुभव एव फलम्,  
प्रपन्नस्य तु तत्-कैर्यम् अपीति  
फल-भेद-कल्पनं तु  
न चतुर्-अश्रम् - प्रमाणाभावात् । 

# ०७ अद्रव्यम्

अथ अद्रव्यम्॥  
संयोग-रहितम् अद्रव्यम् ।  
तच् च सत्त्व-रजस्-तमांसि शब्द-स्पर्श-रूप-रस-गन्धाः संयोगः शक्तिर् इति दश-धा ।  
सङ्ख्या-परिमाणादीनां दर्शनान्तरोक्तानां  
तत्-तद्-द्रव्य-स्वरूपम् आदायोपपत्तेर्  
नातिरिक्तता । 

# ०८ परम्परा-भेदः

एवं नाथ-यामुन-यतीन्द्रादि-सत्-सम्प्रदाय-सिद्धो ऽप्य्  
अयं विशिष्टाद्वैत-सिद्धान्तो  
भगवद्-रामानुज-शिष्य-परम्परायाम् अन्यतमैः  
श्री-प्रणतार्तिहर-देशिकैः श्री-गोविन्द-यतिभिश् च प्रवर्तितः  
वात्स्य-वरदाचार्याद्यैः श्री-लोकाचार्याद्यैश् च सूक्ष्मेक्षिकया विमृष्टो  
मनाग् इवाष्टादशसु विषयेषु मति-भेदम् आपद्यत । 

स च भेद इत्थं समगृह्यता ऽभियुक्तैः- 

> भेदः स्वामि-कृपा--फलान्य-गतिषु श्री-व्याप्त्य्-उपायत्वयोस्  
तद्-वात्सल्य-दया-निरुक्ति-वचसोर्, न्यसे च तत्कर्तरि ।  
धर्म-त्याग-विरोधयोः स्व-विहिते न्यासाङ्ग-हेतुत्वयोः  
प्रायश्चित्त-विधौ तदीय-भजने ऽणु-व्याप्ति--कैवल्ययोः॥  
> अष्टाद-वि. २.

इति । अयम् अर्थः - 

## ०१ कृपा-हेतुः

> भगवतः कृपा निर्हेतुका  
पुरुषार्थं जनयति ।  
तस्याः +++(कृपायाः)+++ स-हेतुकत्वे भगवतो ऽवाप्त-समस्त-कामत्वं भज्येत ।  
अतो भगवति मुक्तिं दित्सति सति  
पुरुषस्यानिवारण-मात्रम् अपेक्षितम् ।  
लोके ऽपि स्वामी स्वकीय-वस्तुनो रक्षणे  
स्वयम् एव प्रवर्तते,  
न तु तदीयां रक्षापेक्षां प्रतीक्षते । 
>
> [[४९]] 
> अतो निर्हेतुकैव भगवत्-कृपा ।  
भक्ति-प्रपत्तिभ्यां  
न मनाग् अपि तत्रोपयोग  

इति परेषां मतम् । 

श्री-वेदान्त-देशिक-मतं तु  
भगवत्-कृपा निर्हेतुका ऽपि  
भक्ति-प्रपत्योर् अन्यतरं व्याजम् अवलम्ब्यैव प्रवर्तते ।  
यथोक्तम्-  

> सर्वज्ञोऽपि हि विश्वेशः  
सदा कारुणिकोऽपि सन् । 
संसार-तन्त्र-वाहित्वाद्  
रक्षापेक्षां प्रतीक्षते ॥  
> 1 ल-त. १७.७८.

इति ।  
अन्यथा सर्व-मुक्ति-प्रसङ्गो,  
मोक्षोपाय-विधि-शास्त्र-वैयर्थ्यं च स्यात् ।  
सूत्र-कारश् च " वैषम्य-नैर्घृण्ये न, सापेक्षत्वात् " (ब्र-सू. २-१-३४.) इत्य् आह ।  
सा स्वरूपतो निर्हेतुका ऽपि  
व्याजं कञ्चनावलम्ब्यैव रक्षणोन्मुखा भवति ।  
न च तावता तस्याः कापि हानिः ।  
यथा कल्पक-तरुर् ईप्सित-प्रदो ऽप्य्  
अर्थिनाम् एव ददाति,  
नान्येषाम् इत्य् एतावता  
तस्य मनाग् अपि न वदान्यताहानिस्,  
तथा प्रकृतेऽपीति । 

## ०२ फलं मोक्षः  

> स च भक्ति-योग-निष्ठानां भगवद्-अनुभव एव ।  
प्रपत्ति-योग-निष्ठानां तु भगवत्-कैङ्कर्यम् ।  
एषा च व्यवस्था तत्-क्रतु-न्याय-सिद्धा ।  
अतः फले द्वयोर् भेदो वर्तत 

इति परेषां मतम् । 
स्व-मतं तु —  
भक्त-प्रपन्नयोर् उभयोर् अपि  
मुक्तत्वाविशेषात्  
भगवद्-अनुभवस् तत्-कैङ्कर्यं चेत्य् उभयम् अपि फलम् एव ।  
न हि वयम् आनन्द-तीर्थीया इव मुक्ति-तारतम्य-वादिनः ।  
न चात्र तत्-क्रतु-न्याय-विरोधः ।  
स हि न्याय उपासनायां ये विषयाः,  
तेषां फल-दशायाम् अवश्यम्-भावित्वम् अभिसन्धत्ते  
न त्व् अन्येषाम् अभावम् ।  
यदाहुर् आचार्याः-- 

> 'उपासित-गुणादेर् या  
प्राप्ताव् अप्य् अ-बहिष्क्रिया ।  
सा तत्-क्रतु-नय-ग्राह्या  
नाकारान्तर-वर्जनम्'  
> रह-सारः. ९.

इति । 

[[५०]] 

## ०३ अन्य-गतिः - प्रपत्ति-व्यतिरिक्तोपायः ।  

> कर्म-योग--ज्ञान-योग--भक्ति-योगाचार्याभिमान-योग-भेदाच्  
चतुर्विधो मोक्षोपायः ।  
स प्रत्येकम् अन्यानपेक्षया मोक्ष-साधक 

इति परेषां मतम् । 
 
स्वमतं तु —  
प्रपत्ति-व्यतिरिक्तो मोक्षोपायो भक्तियोग एक एव ।  
उपासना-विरोधि-पाप-नाशनेन कर्म-योगस्य,  
आत्मावलोकन-साधनतया ज्ञानयोगस्य च  
परम्परया साधनत्वम् ।  
आचार्याभिमान-योगस्तु प्रपत्ति-योग-भेद एवेति । 

## ०४ श्री-व्याप्तिः

> श्रीः स्वरूपेणाणुः, न विभुः ।  
किञ्च सा जीवकोटावेवान्तर्-भवति, न त्व् ईश्वर-कोटौ ;  
ईश्वर-द्वित्व-प्रसङ्गाद् 

इति परेषां मतम् ।  
स्वमतं तु - 

श्रीः विभुर् एव,  

> “यथा सर्व-गतो विष्णुस्  
तथैवेयं द्विजोत्तम"  
> 1 वि-पु. 1-८-१७.

> त्वयैतद् विष्णुना चाम्ब  
> जगद् व्याप्तं चराचरम्  
> वि. पु. १-९-१२४.

इत्य्-आद्य्-उक्तेः ।  
सा चेश्वर-कोटाव् एवान्तर्-भवति ।  
न चेश्वर-द्वित्व-प्रसङ्गः, श्री-विशिष्टस्यैव तत्त्वात् ।  

यदाहुः-- “उभयाधिष्ठानं चैकं शेषित्वम्" (2 षड-सं.) इति ।  
आत्म-हविः-समर्पणे अग्ना-विष्णु-समुदायस्येव  
लक्ष्मीश्वर-समुदायस्यैवोद्देश्यत्वम् इति निष्कर्षः । 

## ०५ श्रिय उपायत्वम् 

> मोक्षोपायत्वं भगवत एव, न लक्ष्म्याः ।  
सा तु पुरुष-कारतया परम्परया मोक्षोपाय-भूता,  
न साक्षात् ।  
अन्यथोपाय द्वित्वं प्रसजेद् 

इति परेषां मतम् । 
स्वमतं तु -- 

श्री-र् अपि भगवान् इव साक्षान्-मोक्ष-प्रदेव ।  
यथोक्तम् - 

> " आत्मविद्या च देवि त्वं  
विमुक्ति-फल-दायिनी " 

इति ।  
यथा भगवतः श्री-विशिष्टतयैव मोक्ष-प्रदत्वेऽपि  
तद्-अ-विना-भावान् नोपाय-द्वित्वं,  
तथा श्रियोऽपि भगवन्-महिषीत्व-वेषेणैव मोक्ष-प्रदत्वात्  
नोपाय-द्वित्व-प्रसक्तिर् 

इति । 

## ०६ वात्सल्यम् 

> दोष-भोग्यत्वम् एव वात्सल्यम् । 
अतः प्रपन्नैः क्रियमाणान् दोषान्  
भगवान् स्रक्-चन्दनादीव  
भोग्यतया स्वीकरोति ।  [[५१]]  
अत एव  
> 
>> "दोषो यद्यपि तस्य स्यात्  
> सतामेतद् अगर्हितम् "
> 
> इति भगवद्वचनं सङ्गच्छत 

इति परेषां मतम् । 

स्वमतं तु — 

दोषादर्शित्वम् एव वात्सल्यम् ।  
अदर्शनं नामोपेक्षा ।  
एतद् एवाभिप्रेत्य सहस्र-नाम-स्तोत्रे 'अविज्ञाता' इत्य् उच्यते ।  
भक्त-दोषादर्शित्वम् एव हि तत्राविज्ञातृत्वम्,  
अन्यथा सर्वज्ञत्व-विरोधात् ।  
परोक्त-रीत्या दोष-भोग्यत्वे  
भगवत्-प्रीति-कामेनाकृत्य-करणादेर् अवश्य-कर्तव्यता प्रसजेत्,  
प्रायश्चित्त-विधि-वैयर्थ्यापातश् च । 

## ०७. दया 

> पर-दुःख-दुःखित्वं दया ।  
अत एव  
> 
>> " व्यसनेषु मनुष्याणां  
> भृशं भवति दुःखितः "  
> रामा. ६-१८-३.
> 
> इति वचनं सङ्गच्छते ।  
> तद्धि गुण-वर्णन-प्रकरणे दृश्यते ।  
> अतो भगवतो गुण-रूपा दया  
> पर-दुःख-दुःखित्व-रूपैव ।  
> दृश्यते हि श्री-रामभद्रस्य पर-दुःख-दर्शनेन  
> स्वयं दुःखित्वम् 

इति परेषां मतम् । 

स्वमतं तु - 

पर-दुःखासहिष्णुत्वम् एव दया।  
सा च तन्-निराकरणेच्छा-पर्यन्ता,  
शक्तौ सत्यां निराकरण-पर्यन्ता च ।  
पर-दुःख-दुःखित्व-रूपत्वे  
भगवतः सदा दुःखित्व-प्रसङ्गः ।+++(5)+++  
अनन्ते हि जीव-वर्गे  
प्रायशः सर्वे दुःखिन एव वर्तन्ते ।  
तान् दृष्टा भगवता ऽपि नित्य-दुःखिनैव भवितव्यम्  
इति हेय-प्रत्यनीकत्व-विरोधः ।  
" भृशं भवति दुःखितः " इत्यादिकं तु  
दुःखाभिनय-मात्र-परम्  
इत्य् अगत्या सर्वैः समाधातव्यम् । 

## ०८ न्यासः

> भगवति रक्षोन्मुखे  
स्वस्यानिवारण-मात्रं  
पर-शेषतैक-रसात्म--याथात्म्य--ज्ञानं वा प्रपत्तिः ।  
न त्व् आत्म-समर्पण-रूपा मानसी क्रिया,  
अत्यन्त-पर-तन्त्रस्य स्व-रूप-विरुद्धत्वेन  
कस्यचिद् अप्य् अनुष्ठानस्यानुपपत्तेः ।  
स्वामिनि स्वकीय-स्व-भूतस्यात्मनो  
रक्षण+++(य्)+++ उन्मुखे सति  
स्वानुष्ठानस्यैव वैयर्थ्याच् च

इति परेषां मतम् । 
 
[[५२]] 

स्वमतं तु —  
आत्म-निक्षेपानुष्ठानमेव न्यासः ।  
न तु केवलं पारतन्त्र्य-ज्ञानादिः ।  
अत एव "मुमुक्षुर् वै शरणम् अहं प्रपद्ये " (श्वे-उ, ६-१८),  
" मामेकं शरणं व्रज" (भ-गी १८-६६) इत्यादाव्  
अनुष्ठान-विधिः सङ्गच्छते ।  
किञ्च " रक्षापेक्षां प्रतीक्षते " (ल-त , १७.७०.)  
इति पुंसो रक्षापेक्षा कर्तव्यतयोपदिश्यते ।+++(4)+++  
अनिवारण-मात्रस्य न्यासत्वे  
निवारणासमर्थानाम् अचिताम्  
अनिवारणस्य स्वतः सिद्धतया  
नित्य-मुक्तत्वं स्यात् । 

## ०९ न्यासकर्ता

> गीतायां भगवता  
विविधान् धर्मान् भक्त्य्-अङ्गतयोपन्यस्यान्ते  
सर्व-धर्म-परित्याग-विधानात्  
भक्तौ विश्वास-मान्द्यम् उदेति ।+++(4)+++  
तादृश-विश्वास-मान्द्यवान् प्रपत्ताव् अधिकारी ।  
किञ् च प्रपत्ति-गर्भित-द्रमिड-वेदान्ताध्याय्य् एव प्रपन्नः,  
नान्य +++(5)+++ 

इति परेषां मतम् । 

स्वमतं तु — 

अनन्य-गतिर् अ-किञ्चनो विलम्बाक्षमश् च न्यासाधिकारी ।  
ज्ञान-शक्त्य्-आदिमान् विलम्ब-क्षमश् च भक्त्य्-अधिकारीति  
प्रमाणिकी व्यवस्था सर्वाचार्य-सम्मता ।  

> "न भक्तिमांस् त्वच्-चरणारविन्दे ।  
अकिञ्चनो ऽनन्य-गतिः "  
> स्तो-र, २२.

इति यामुनेय-श्री-सूक्त्या  
भक्ति-राहित्याद् आकिञ्चन्यम् अनन्य-गतित्वं चाधिकारतया प्रतीयते ।  
न तु भक्तौ विश्वास-मान्द्यम् ।+++(5)+++  
किं चाधीत-द्रमिड-प्रबन्धः प्रपन्नो, नेतर  
इति पक्षोऽपि न साधुः ।  
न हि प्रपत्ति-गर्भित-सूक्ति-पाठ-मात्रेण  
कश्चित् प्रपन्नो भवितुम् अर्हति ।  
अन्यथोपासना-गर्भितोपनिषद्-वाक्य-पठन-मात्रेणोपासकः स्यात् ।  
अत आकिञ्चन्यादिविशिष्ट एव प्रपत्ताव् अधिकारीति । 

## १० धर्मत्यागः 

> "सर्वधर्मान् परित्यज्ये"ति चरमश्लोके  
सर्व-धर्म-परित्याग-वचनात्  
प्रपन्नैः काम्य-कर्माणीव नित्य-नैमित्तिक-कर्माण्य् अपि त्याज्यानि,  
देवतान्तर-गर्भितत्वात् ।  
किञ् च सर्व-धर्म-त्यागस्य प्रपत्त्य्-अङ्गतया विधानात्  
प्रपत्ति-साद्गुण्यार्थे नित्य-नैमित्तिकानाम् अपि कर्मणां त्यागो 
ऽवश्य-कर्तव्य 

इति परेषां मतम् ।  

[[५३]] 

स्वमतं तु — 

विहितत्वाद्  
अकरणे प्रत्यवायावहत्वाच् च  
नित्य-नैमित्तिक-कर्माणि  
प्रपन्नैर् अपि न परित्याज्यानि ।  
सूत्रकारश् च " विहितत्वाच् चाश्रम-कर्मापि " (ब्र-सू ३-४-३२.) इत्याह ।  
तेषां देवतान्तर-गर्भितत्व-शङ्का तु  
+++(कौषीतक-ब्राह्मणोपनिषद्-उक्त--इन्द्र-कञ्चुक-ब्रह्म-प्रोक्त-)+++प्रतर्दन-विद्या-न्यायेन  
तत्-तद्-देवतान्तर्यामि-परत्वेन वा  
"साक्षाद् अप्य् अविरोधं जैमिनिः" (ब्र. सू, १-२-२८.) इति न्यायेन वा तेषां  
भगवत्-परतया समाधातव्या ।  
सर्व-धर्म-परित्याग-वचनं तु फल-त्यागादि-परम् ।

## ११ विरोधः
> स्वतः शेष-भूतस्य पुंस  
उपायान्तरम् उपासनं स्वरूप-विरुद्धम् ।  
अत एव तत्राप्रवृत्तिः -  
न तु ज्ञान-शक्त्य्-आद्य्-अभावात् ।  
किञ् च 'अहम् इत्य् एवोपासीत '  
इत्य् उपासनस्याहङ्कार-गर्भितत्वोक्तेश् चानुपादेयता 

इति परेषां मतम् । 

स्व-मतं तु —  
उपासनं स्व-रूप-विरुद्धं न भवति ।  
आत्म-याथात्म्य-विद एवोपासनं विहितम् ।  
'अहम् इत्य् एवोपासीत ' इत्य्-अत्रत्याहं-शब्दो ऽस्मद्-अर्थपरः ।  
न तु प्राकृत-महत्-तत्त्व-कार्याहङ्काराख्य-दोष-परः ।  
तस्मात् आकिञ्चन्य-विरुद्धम् उपासनम्,  
न स्व-रूप-विरुद्धम् । 

## १२ स्वविहितम् 

> स्वम् उद्दिश्य शास्त्रेषु विहिता वर्णाश्रमधर्मा  
लोकसङ्ग्रहार्थम् एव प्रपन्नैः करणीयाः ।  
नावश्य-कर्तव्य-बुद्धया,  
प्रपन्नानां तत्-त्याग-विधानात् ।  
ते चानुष्ठिता धर्मा  
विधवाद्य्-अलङ्कारा इव निष्फलाः ।  
न केवलम् एतावद् एव -  
पातकानीव स-वासनं परित्याज्या  

इति परेषां मतम् । 

स्वमतं तु – 

> “ मनीषी वैदिकाचारं  
मनसापि न लङ्घयेत्"  
> ल. त, १७-९४.

> श्रुतिः स्मृतिर् ममैवाज्ञा  
> वि ध, 4, 4-11.

इत्य्-आदिभिर् अकरणे प्रत्यवाय-स्मृतेर्  
वर्णाश्रम-धर्माः प्रपन्नैर् अप्य् अनुष्ठेया एव ।  
न तु परित्याज्याः । 

## १३ न्यासाङ्गानि 

[[५४]]

> आनुकूल्य सङ्कल्पादीनि  
न्यासाङ्गतया विहितान्य् अपि  
परमैकान्तिभिः प्रपदने नावश्यानुष्ठेयानि ।  
किन्तु यथा-सम्भवं ग्राह्याणि ।  
काम्य-कर्मस्व् एव हि साङ्गानुष्ठानं नियतम् ।+++(4)+++  
मुमुक्षूणां फल-कामनाभावात्  
तेषाम् अङ्गानां न नियमेनानुष्ठानावश्यकता 

+इति परेषां मतम् ।  
स्वमतं तु —  
अङ्गानां विहितत्वान् नियमेनानुष्ठानम् आवश्यकम् एव ।  
मुमुक्षुभिः फल-सङ्ग-त्यागो ऽपि  
प्रधान-फलत्वाभिसन्धि-त्याग-विषयः,  
तेषां भगवद्-अनुभव-कैङ्कर्यादि-फल-सम्बन्धस्यावर्जनीयत्वात् ।  
अतस् तादृश-फलावाप्त्य्-अर्थे  
साङ्ग-प्रपदनानुष्ठानम् आवश्यकम् एव । 

## १४ न्यासस्य हेतुत्वम्
> " नायम् आत्मा प्रवचनेन लभ्यः " (मु-उ, ३-२-३.) इति श्रुत्या  
भगवतः सिद्धोपायस्यैव साधनत्वावगत्या  
न साध्योपायस्य प्रपदनस्य मोक्षोपायत्वम् ।  
तस्याधिकारि-विशेषणत्वेनान्वयस् त्व् इष्ट एव

+इति परेषां मतम् । 

स्वमतं तु -  
प्रपदनस्यापि साधनत्वम् अस्त्य् एव ।  
अत एव  

> "उपायः सुकरश् चायं  
दुष्करश् च मतो मम "  
> ल.त, १७.१०४.

इति प्रपदनस्योपायत्वोक्तिः सङ्गच्छते ।  
" नायमात्मा" (मु.उ, ३.२.३.) इति श्रुतेस् तु  
सिद्धोपायस्य भगवतः प्राधान्ये तात्पर्यम् ।  
न त्व् एतावता ऽन्यस्योपायत्व-निषेधः ।  
साधन-द्वित्वं तु  
शास्त्र-सिद्धत्वान् न दोषाय ।  
अन्यथा भक्त्य्-आदेग्ध्युपायत्वं न स्यात्,  
तस्यापि भगवत्-प्रसादम् अन्तरा फल-प्रदान-सामर्थ्याभावात् ।  
किं बहुना ?  
ज्योतिष्टोमादीनाम् अपि स्वर्गादि-साधनत्वं न स्यात् ।  
तैस् तैः कर्मभिर् आराधितो भगवान् एव  
तत्-तत्-फलानां प्रदायक  
इत्य् एव हि परम-सिद्धान्तः ।

## १५ प्रायश्चित्तविधिः

> प्रपन्नैर् बुद्धि-पूर्व-पापे कृते ऽपि  
भगवतः क्षमैव प्रायश्-चित्त-स्थाने स्थित्वा  
तत्पापं व्यपोहयति ।  
अतः स्मृत्यादि-विहितं कृच्छ्र-चान्द्रायणादि न कर्तव्यम् ।  
" सर्वपापेभ्यो मोक्षयिष्यामि " (गी. भ, १८.६६.) इति -  
सर्व-शब्दः पूर्वाघानीवोत्तराघान्य् अपि क्रोडी-करोति ।  
एवं सत्यपि यदि प्रायश्चित्त-करणेच्छा,  
तदापि पुनः प्रपदनम् एव कार्यम् ।  
न स्मृत्याद्य्-उक्तम्,  
>
> > " प्रायश्-चित्तिर् इयं सा तु  
यत्पुनः शरणं व्रजेत् "  
> ल-त, १७.९१
> 
> इति वचनाद् 

इति परेषां मतम् ।

[[५५]]

स्वमतं तु — 

बुद्धिपूर्वोत्तराघे  
प्रपन्नेन शक्तौ सत्यां  
स्मृत्याद्य्-उक्तं प्रायश्-चित्तं कर्तव्यम्,  
अशक्तौ पुनः प्रपदनम् इति व्यवस्था ।  
एवं च शक्ता-शक्त-विषयतया प्रायश्-चित्त-व्यवस्था ।  
अन्यथा स्मार्तस्य प्रायश्चित्त-विधेर् आनर्थक्यं स्यात् ।  
अ-प्रपन्नविषयः स भविष्यतीति चेत्,  
मानस-वारुण-स्नानयोर् अप्य् एवं व्यवस्थापत्तौ  
धर्म-वैयाकुली-प्रसङ्गः ।  
किञ् च "निमित्ते सत्य् एव नैमित्तिकस्योदय" इति  
भाव्य्-अघम् उद्दिश्य  
पूर्वम् एव प्रपदनस्योदय  
इति न सम्भाव्यम् एतत् । 

## १६ तदीय-भजनम् 
> > न शूद्रा भगवद्-भक्ता  
विप्रा भागवताः स्मृताः  
> (भार- आश्र, १०८-३२.)
>
>
> > " चण्डालम् अपि वृत्तस्थं  
तं देवा ब्राह्मणं विदुः " 
> (भार-आश्र, १०६.८.)
>
> इत्य्-आदि-शास्त्रात्  
भागवताः शूद्र-चण्डाल-जातयो ऽपि  
विप्रैर् भागवत-ब्राह्मणा इव  
वन्दनादिभिः पूजनीयाः,  
नानादरणीया 

इति परेषां मतम् । 
स्वमतं तु — 

भागवता अपि शूद्रा  
भागवत ब्राह्मणैः सङ्ग्राह्याः,  
नाभागवत-शूद्रा इवानादरणीयाः ।  
किन्तु आशीर्वचन-सादर-सम्भाषणादिभिः सन्तोषणीयाः,  
न तु वन्दनीयाः ।  
यावच्-छरीरपातं देहाश्रिता जातिस् तिष्ठत्य् एव,  
न तु प्रपन्नत्वादिना ऽपैति ।  
देव-सुरभिर् अपि गौर् एव भवितुम् अर्हति ।  
परं त्व् इतर-गवीभ्यो विशिष्यत  
इत्येव वक्तुं शक्यते ।  
तद्वत् प्रपन्नः शूद्रोऽपि शूद्र एव ।  
परं त्व् इतर-शूद्रेभ्यो विशिष्यते ।  

" न शूद्रा भगवद्भक्ताः" (भार- आश्र, १०८-३२.) इत्यादिकं  
न हि निन्दा-न्यायेन  
भक्त्य्-उत्कर्ष-प्रतिपादन-परम् ।  
तथा च यथा  

> “ पितृभिर् भ्रातृभिश् चैव  
पतिभिर् देवरैस् तथा" 

इत्य्-आदि-वचनैर्  
"दुहित्रादयो भूषणादिना पूज्या" (मनु. ३-५५)  
इत्य् उच्यते  
तथा ब्राह्मणैर् अपि यथाशास्त्रं यथाधिकारं च  
भागवत-शूद्राः पूज्या  
इत्य् एवोच्यते । 

[[५६]] 

## १७ अणु-व्याप्तिः 
> अणु-परिमाणे जीवे  
परमात्मनः कथम् अन्तर्-व्याप्तिः?  
सावयवे खलु वस्तुन्य् अन्तर्-भाग-बहिर्-भागादि-व्यवस्था ।  
जीवश् च निरवयवो ऽणुश् च ।  
>
>> " अन्तः प्रविष्टः शास्ता जनानां सर्वात्मा"  
> तै-आर, ३-२००४,
> 
> इत्यादिभिः कथम् अन्तः प्रवेश उच्यमानो घटेतेति शङ्कायाम्,  
> ईश्वरस्याघटित-घटना-सामर्थ्याद् अन्तः-प्रवेशो युज्यत 

इति परेषां मतम् । 

स्व-मतं तु —  
सर्वत्राबाधितेनार्थेनैव शास्त्रार्थ-निर्वाहः कार्यः ।  
अन्यथा पर-पक्षेषु बाधे उद्घाटिते  
"अघटित-घटना-समर्थेश्वरेच्छया न दोष"  
इति परेणोक्ते  
किम् अस्माभिः प्रतिवस्तुं शक्येत ?  
तस्माद् अणौ जीवे ईश्वरस्य सर्व-व्याप्तिर् नाम दश-दिक्-सम्बन्धः,  
जीवस्येश्वरव्याप्ति-रहित-भाग-वैधुर्यं वेत्य् आस्थेयम् । 

## १८. कैवल्यम्

> कैवल्यं नाम भगवदनुभवं विना आत्म-मात्रानुभवः ।  
तद्वतां स्थानम् अपि परमपद एव क्वचित् कोणे ।  
तच् चानश्वरम् एव ।  
अत एव केवल-जीवोपासकस्यार्चिर्-आदि-मार्गेण गमनम्  
अनिवृत्तिश् च  
श्री-गीता-भाष्ये प्रपञ्चितम् ।  
अत एव च कदाचिन् मोक्षोपाय-सम्पादन-योग्य-संसाराद् अपि  
कैवल्यस्यात्यन्तिक-भगवद्-अनुभवादि-विघ्नकरस्य  
नरक-प्रायतां सात्त्विका विवेकिनो मन्वत  

इति परेषां मतम् । 

स्वमतं तु 

केवलात्मानुभवतां प्रकृति-मण्डल एवावस्थानम् ।  
नश्वरश् च केवलात्मानुभवः ।  
अयं भावः --  
उपासका द्विविधाः ;  
ब्रह्मात्मक-स्वात्मोपासकाः  
स्वात्म-शरीरक-ब्रह्मोपासकाश् चेति ।  
प्रथमे पञ्चाग्नि-विद्या-निष्ठाः  
प्राकृत-स्थाने हिरण्य-गर्भादि-स्थानाद्  
उपर्य् अधस्ताद् वा  
यत्र कुत्रचित् स्थित्वा  
स्वात्मानुभवम् अवाप्य  
ततोऽर्चिरादि-मार्गेण परम-पदं प्राप्य  
यथावस्थित-परिपूर्ण-ब्रह्मानुभवं  
तत्-कैङ्कर्यं च प्राप्नुवन्ति ।  

[[५७]]

द्वितीये तु  
मध्ये स्वात्मानुभव-विलम्बम् अन्तरा  
द्रागेवार्चिरादि-मार्गेण परमपदं प्राप्य  
यथावस्थित-परिपूर्ण-ब्रह्मानुभवं तत्-कैङ्कर्यं चावाप्नुवन्ति ।  
गीताभाष्ये आत्मोपासकस्यार्चिर्-आदि-मार्गेण गमनम्  
आत्मानुभवञ् चोच्यमानं  
पूर्वोक्त-पञ्चाग्नि-विद्या-निष्ठ-विषयम् एवेत्य् अवगन्तव्यम् ।  
एवं विलम्बेन परम-पुरुषार्थ-प्राप्ताव् अपि  
किञ्चिद् अपि विलम्बम् असहमानान् उद्दिश्य  
कैवल्यस्य नरक-प्रायत्वोक्तिर् इति मन्तव्यम् । 

## उपसंहारः
इत्थं केषुचिद्विषयेषु सयूथ्याभिप्रायभेदे सत्य् अपि  
प्रधान-प्रतितन्त्र-सिद्धान्ते  
न मनाग् अपि मिथो विमतिर् इति  
त्रिवेदी-भद्र-वेदीम् अधिरूढो ऽयं विशिष्टाद्वैत-सिद्धान्त इति  
यथायथं निगमयति ग्रन्थकारः - 

> दृष्टेऽपह्नुत्य्-अभावाद्, अनुमिति-विषये लाघवस्यानुसाराच्,  
छास्त्रेणैवावसेये विहति-विरहिते, नास्तिकत्व-प्रहाणात् ।  
नाथोपज्ञं, प्रवृत्तं बहुभिर्, उपचितं यामुनेय-प्रबन्धैस्  
त्रातं सम्यग्-यतीन्द्रैर्, इदम् अखिल-तमः-कर्शनं दर्शनं नः ॥  
> सङ्क. सू २-४९.

इति ।
