+++
title = "हेयोपादेयदर्पणः"
author = "कोऴियाल-रङ्गरामानुजः"
+++


<details open=><summary>विस्तारः (द्रष्टुं नोद्यम्)</summary>

हेयोपादेयदर्पण-विषयसूची  

- उपादानप्रकरणम् पु. 102 93  
- इज्याप्रकरणम् 103  
- भगवदाराधनप्रकरणम्  
- आचमनप्रकरणम् 
- भाजनप्रकरणम् 111 
- दन्तधावनप्रकरणम् 
- हस्तशोधनप्रकरणम् 
- स्नानप्रकरणम् 
- वस्त्रधारणप्रकरणम् 
- स्वाध्यायप्रकरणम् 
- सायंसन्ध्योपासनप्रकरणम116 
- सन्ध्योपासनादिप्रकरणम् , 
- योगप्रकरणम् 117 
- भगवत्सेवाप्रकरणम् 99 
- सर्वप्रकरणशेषः 
- आचार्यस्मृतिमुक्तावलिः 
- प्रातरभिगमनप्रकरणम् 
- आचार्यस्तुतिः 
</details>

श्रीमते वेदान्त-रामानुज-महादेशिकाय नमः । 
श्रीमते रङ्ग-रामानुज-महादेशिकाय नमः।

॥ हेयोपादेयदर्पणः ॥ 

**नत्वा** गुरु-पदाम्भोजं  
दृष्ट्वा मुनि-गणोदितम् ।  
वेदान्त-लक्ष्मणाख्येन  
यति-धुर्येण नाथवान् ॥  
आस्तिकानां प्रपन्नानां  
**हेयोपादेय-दर्पणम्** ।  
सुख-बोधाय **कुरुते**  
रङ्ग-रामानुजो मुनिः॥ 

**लघ्वाह्निके** तावत् देश-काल-वैषम्यादिना नित्य-कर्माणि यथावद् अनुष्ठातुम् अशक्तानाम् ,  
अत एव सङ्ग्रह-रुचीनां परमास्तिक-प्रपन्नानां कर्मानुष्ठान-सौकर्याय  
ब्राह्म-मुहूर्ताद् आरभ्य रात्रौ शयन-पर्यन्तं कर्तव्यानि कर्माणि,  
केषाञ्चित् पूर्वेषाम् आह्निक-ग्रन्थान् समीचीन-युक्तिं चानुसृत्य,  
अधिकारि-विशेषे सङ्ग्रहानुष्ठानम् अपि प्रत्यवाय-निवारणाय प्रभवतीति मत्वा  
सङ्गृह्य प्रदर्शितानि । 

इदानीं हेयोपादेय-दर्पणाख्येऽस्मिन् प्रबन्धे  
तत्-तत्प्रकरणेषु +उपादेयान् कतिचन सूक्ष्मांशान्, परिहरणीयांश्च कांश्चित् विषयान्  
सर्वेषां सुखबोधाय सङ्कलय्य प्रदर्शयामः ॥

# ०१ अभिगमनम्

## ०१ मल-मूत्र-विसर्जन-प्रकरणम्

विसर्जनोपक्रम-प्रभृति प्रक्षालन-पर्यन्तं  
यथा किञ्चिदपि न लम्बेत,  
तथा अन्तरीयम् उद्धत्य धारयेत् ।  
छत्रं पादरक्षां वा दधन् न मूत्रादि विसृजेत् ।  
स्वमलं न पश्येत् ।  
विसर्जन-प्रभृति आप्रक्षालनारंभं लिङ्गं वामहस्तेन गृह्णन्नेव वर्तेत ।  
आ-गण्डूष-करणम् अवयवस्पर्शं, ष्ठीवनादिकं, वृथास्थिति, संभाषणं च वर्जयेत् । 
आर्द्रवस्त्रो विसर्जनं न कुर्यात् ।  
सप्त-वाताहतं+++(=??)+++ वस्त्रं शुष्कम् एव ॥

## ०२ शौच-प्रकरणम्

सति संभवे उदङ्-मुखः शौचं कुर्यात् ।  
अरत्नि-मात्रं जल-पार्श्वप्रदेशं परित्यज्य स्थले आसीनः कुर्यात् ।  
अन्ते हस्त-द्वय-संघर्षणात् प्राक् हस्तयोः संबन्धं न कारयेत् ।  

गुदे क्षिप्ता मृत्तिका यावता कृते न निश्शेषम् अपेयात् ,  
तावत् क्षालनं कुर्यात् ।  
इयद् एव एकं प्रक्षालनम् उच्यते ।  
एवं द्वादशकृत्वः कुर्यात्। 

मृत्तिकाया अलाभे सिकताभिरपि कुर्यात्।  
तदा शौचं द्विगुणं भवति । 

मलादि-विसर्जनार्थम् आसीनस्य तद्-अप्रवृत्तौ अर्धं कार्यम् ।  

प्रथम-शौचानन्तरं गुद-द्वारे अङ्गुलिं किञ्चित् प्रवेश्य क्षालनं कुर्यात् ।  

लिङ्गे ऽप्य् एवं गृहस्थः कुर्यात् ।  
अन्ते नख-शोधनं सम्यक् कुर्यात् ।  
शौचस्थलं निर्मृत्तिकं क्षालयेत् ॥

## ०३ गण्डूष-प्रकरणम्

स्वस्य वामभागे स्थले गण्डूषं कुर्यात् ।  
जले, वाम-हस्त-तले च न कुर्यात् ।  
चुलकेन जलम् आदाय कुर्यात् । हस्ताग्रेण न कुर्यात् ।  

गण्डूषकरणसमये अङ्गुल्या जिह्वां न शोधयेत् । 
जलबिन्दवो यथा अङ्गेषु न पतेयुः,  
तथा सावधानं कुर्यात् ।  
गण्डूषस्थलं शोधयेत् ॥

## ०४ आचमन-प्रकरणम्

शोधिते तीरे कुक्कुटवद् आसीन आचामेत् ।  
जानु-दघ्ने जले तिष्ठन् आचामेत् ।  

अशुद्धान् पश्यन्, जल्पन्, तिष्ठन्,  
दक्षिणाप्रतीचीमुखो, मुक्तकेशः,  
प्रावृत-शिराः, प्रावृत-कण्ठो,  
ऽप्रक्षालित-पाणि-पादः,  
सत्वरो, ऽन्यचित्तश् च नाचामेत् ।  
कदाऽप्य् उष्ण-वारिणा नाचामेत ॥

शिखा-गलने, कच्छ-गलने,  
स्कन्ध-प्रदेशात् यज्ञोपवीतस्य किञ्चिद् गलने,  
रक्तादि नासिका-नेत्र-श्रोत्र-मलाश्रु-केशाग्नि-ब्राह्मणानां स्पर्शे,  
क्षुत्-ष्ठीवन-जृम्भणादि-करणे,  
शूद्रादिभिः संभाषणे,  
रथ्यागमने, अश्रु-मोचने, अधो-वायु-विसर्गे, रोदने, कोपे, प्रहासे, चाऽऽचमनं कुर्यात् । 

तस्यासंभवे श्रोत्राचमनं कुर्यात् ।  
सप्रणवोच्चारणो नासिका-स्पर्श-पूर्वक-दक्षिण-श्रोत्र-स्पर्शः श्रोत्राचमनम् । 

यज्ञसूत्रं निवीतं कृत्वा  
शूद्रादिना संभाष्य  
उपवीतं कृत्वाऽऽचामेत् । 

दन्त-धावन-स्नान-पूजा-भोजनादिषु +आदाव् अन्ते च द्विर् आचामेत् ।  
सन्ध्योपासन-होम-मन्त्र-जपादिषु +आदौ द्विः, अन्ते सकृत् आचामेत् ।  
रथ्यागमन मूत्रोत्सर्जन-वस्त्रधारण-क्षुत्-निद्रा--पञ्चमादि-संभाषण--खादन-पानेषु कृतेषु द्विर् आचामेत् ।  

आचमन-द्वय-प्रसक्तौ जलाभावे श्रोत्राचमनम् अपि द्विः कुर्यात् ।  
सर्वकर्मसु +आरम्भे द्विः कुर्यात् ॥

## ०५ दन्त-धावन-प्रकरणम्

प्राङ्मुखः प्राग्-उदङ्-मुखो वा दन्त-धावनं कुर्यात् ।  
असंभवे उदङ्मुखः कुर्यात् ।  
अधो-भाग-स्व-दन्त-पङ्क्तेः वाम-भागम् आरभ्य प्रादक्षिण्येन कुर्यात् ।  
कुक्कुटासन-स्थित एवं कुर्यात्, न प्रह्वाङ्गः - नापि जपादाव् इव सम्यगासीनः ।  

पर्व-प्रथमा-षष्ठ्य्-अष्टमी-नवम्य्-एकादशी-चतुर्दश्य्-अमावास्यासु भानु-भौम-शुक्र-मन्द-वारेषु जन्मन-क्षत्रे च काष्ठेन दन्तधावनं न कुर्यात् ।  
काष्ठालाभे निषेध-काले च आम्रादि-पर्णैः कुर्यात् ।  
तदा अङ्गुष्ठानामिकाभ्यां दन्तान् संशोध्य  
द्वादश गण्डूषान् कुर्यात् । 

नदी-देवालय-गोष्ठादिषु दन्तधावनं न कुर्यात् ।  
सपादुकस्, तैलाभ्यक्तः, कृत-क्षौरः, आसनोपविष्टो,  
ऽन्यथा धृत-सूत्रश् च न कुर्यात् । 

गण्डूषानन्तरं नेत्र-नासिकामलं वामेन निघृष्य  
मृज्-जलाभ्यां हस्तादि प्रक्षालयेत्। 

दन्तधावन-स्थलं गण्डूष-स्थलं च शोधयेत् ॥

## ०६ स्नान-प्रकरणम्

स्नान-सङ्कल्प-सात्विक-त्यागौ +आसीन एव कुर्यात् ।  

भगवदाराधन-मन्त्रजप-होम-ब्रह्मयज्ञ-श्राद्ध-स्नान-दान-योगानामारम्भे  
गायत्री-जपारम्भावसानयोश् च प्राणायाम-त्रयं कार्यम्।  
सन्ध्योपासनार्घ्य-प्रदानयोर् आरम्भे सकृत् कार्यम् ।  
अन्यत्रापि प्रायशः सकृदेव ।  
कुम्भकं कुर्वन्न् एव प्रत्येकं प्रणव-मिश्र-व्याहृति-सप्तक--सप्रणव-गायत्री--तच्-छिरांसि मनसा त्रिः पठित्वा  
दक्षिणश्रोत्रं स्पृशेत् ।  
अयमेकः प्राणायाम उच्यते । 

नद्यां प्रातः प्रवाहाभिमुखो, मध्याह्ने सूर्याभि-मुखश् च स्नायात् ।  
अन्यत्र सूर्याभिमुख एव स्नायात् ।  

स्थान-काले आर्द्र-वस्त्रेण मुखादि-मलापनोदनं न कुर्यात् ।  
मलापनोदनाय पादयोः परस्पर-संघर्षं न कुर्यात् ।  
नाभेर् अधो-भाग-मलापनोदनं वाम-हस्तेनैव कुर्यात्।  

स्व-पृष्ठ-भाग-मलापनोदनम् अन्येन न कारयेत् ।  

यज्ञ-सूत्रं निवीतं कृत्वा न शोधयेत्।  
उपवीतं सूत्रं प्रादक्षिण्येन शोधयेत्।  

स्त्री-शूद्र-पतितानुपनीत-रोगिष्ठ-पाषण्डाशुचि-प्रभृतिभिः सह न स्नायात् ।  

अन्त्यावगाहात् पूर्वम् अङ्गुलिना तोयम् आदाय स्वाचार्य-पादोदकं तद् ध्यात्वा  
तेन मूर्धानं सिञ्चेत् ।  
एवं त्रिः कृत्वा स्वाचार्य-प्राचार्य-नामनी संकीर्त्य  
अवगाहं कुर्यात् । 

श्रोत्र-द्वय-रन्ध्रे ऽङ्गुष्ठाभ्यां, नासिका-रन्ध्रे कनिष्ठिकाभ्यां च  पिधाय अवगाहनं कुर्यात् ।  
अनन्तरं शिखां विस्रस्य  
शिरसि पुरोभागे लम्बयित्वा  
तीरं गत्वा  
द्विर् आचम्य  
कुक्कुटवदासीनः शुष्कम् आर्द्रं वा वस्त्र-खण्डं शिरसि प्रसार्य  
शिरः सम्मृज्य,  
खण्डं प्रक्षाल्य  
अङ्ग-मार्जनं कुर्यात् ।  

केश-स्थ-जलापनोदनाय शिखां मुष्टिना न निष्पीडयेत् ।  
तद्-अर्थे वस्त्र-खण्डेन शिखां न बध्नीयात् ।  
अन्तरीयैकदेशेन उत्तरीयेण पाणिना वा नाङ्गानि मार्जयेत् ।  
केशान् न धुनुयात् ।  
केशान्तं शाट्या न ताडयेत् ।  

यज्ञसूत्रं वस्त्रेण न मार्जयेत् ।  
उरस्-संमार्जनावसरे उपवीतम् अन्यथा न कुर्यात् ।  

शिखां मूल-भागे यथा-शास्त्रं बध्नीयात् , न +अग्रभागे॥

## ०७ वस्त्र-धारण-प्रकरणम्

प्राङ्मुख उदङ्मुखो वा वस्त्रं धारयेत्।  

कदाप्य् उत्तरीयम् अधः, अन्तरीयमुपरि च न धारयेत् ।  

श्वेतं वस्त्रं धृत्वैव तत् तत् कर्म कुर्यात् ; न कम्बलादिकम् , न वा कुसुम्भादि+++(=कुङ्कुमपुष्पादि)+++रक्तं वस्त्रम् ।  

### अन्तरीयम्
आर्द्रम् अन्तरीयं कटि-देशाद् अवमुच्य  
करेण परिशुद्धे स्थले त्यजेत् ।  
न जले क्षिपेत् ।  
त्यक्तं च मान्त्र-मानस-स्नानन्तरं  
व्याहृतिभिः प्रोक्ष्य पार्श्वे निक्षिपेत् ।  
प्रोक्षणात् पूर्वं न स्पृशेत् । 

पुरोभागे कच्छं धृत्वा  
पृष्ठभागे धारयेत् । 
अन्तरीयाग्र-भागयोर् यथा दिनभेदेन व्यत्यासो न स्यात्,  
तथा प्रथम-धारणानुसारेण धारयेत् ।  
पुरस्ताद् वा पश्चाद् वा पुच्छ-कच्छं न कुर्यात् ॥

### उत्तरीयम् 
उत्तरीयाख्यम् ऊर्ध्व-वस्त्रं मलादि-विसर्जन--दन्त-धावन--वस्त्र-धारण-कालेषु शिरसि धारयेत्। 

स्नानोर्ध्वपुण्ड्र-धारणोपस्थान--वीथ्यादि-गत-भगवद्-दर्शन--सर्व-विध-तर्पण--वस्त्र-निष्पीडन--श्राद्ध-प्रदक्षिण-प्रणाम-कालेषु कटौ प्रादक्षिण्येन धारयेत् ।  
उत्तरीयाग्र-भाग-द्वयं यथा न दृश्येत,  
यथा चान्तरीय-कच्छाच्छादनं न भवेत् ,  
तथा कटौ धारयेत् । 

मन्त्र जप--ब्रह्म-यज्ञ--भगवद्-आराधन--भोजन--शुद्ध्य्-अर्थाचमन--होम-कालेषु भगवद्-आलये च यज्ञ-सूत्र-समान-सन्निवेशं धारयेत् । 

आचार्य-समवधाने अन्य-काले च कटौ वा सूत्रवद् वा धारयेत् । 
अन्यत्र संप्रतिपन्न-शिष्टानुष्ठानानुगुणं यथेच्छं धारयेत् ।

अत्र वक्तव्यं सर्वम् अस्मदीये वस्त्रोपवीत-प्रदीपाख्ये ग्रन्थे द्रष्टव्यम् । 

न कदाऽपि कण्ठम् उत्तरीयेणा ऽऽवारयेत् ।  
स्रजम् इव न धारयेत् ।  
उत्तरीये नोपविशेत् ।  

### अन्ये
वस्त्रेणाङ्गानि न वीजयेत् ।  
क्षणम् अपि कच्छ-हीनो मुक्त-केशो वा न तिष्ठेत् ॥

## ०८ पुण्ड्रधारण-प्रकरणम्

प्राङ्-मुख उदङ्-मुखो वा आसीन एव पुण्ड्रान् धारयेत् ।  
वाम-हस्ते प्रथमं श्वेत-मृत्तिकां निधाय अनन्तरं तां सिञ्चेत् ।  

जले मुखं पश्यन् वा पवित्र-हस्तो वा उन्नतासन-गतो वा न धारयेत् ।  

ललाटादि-स्थानेषु प्रथमम् अधोभागे धारयेत् ।  
मध्ये मृद्-अपेक्षायां पूर्वाभिमन्त्रित-मृच्-छेषे सत्य् एव तां संपादयेत् ।  
नखैः, वाम-हस्तेन, अङ्गुली-भिन्न-साधनेन वा न धारयेत्।  
अन्येन स्वस्य पुण्ड्र-धारणं न कारयेत्।  
ललाटे भ्रू-मध्य-भागम् आरभ्य केशान्तं धारयेत् ।  
इषु-पात-मित-प्रदेश-वर्तिभिर् यथा ज्ञायेत, तथा प्रकृष्ट-प्रकाश-घनं धारयेत्॥
## ०९ सन्ध्योपासनादि-प्रकरणम्

### तर्पणानि
स्वयं तत्-तद्-दिग्-अभिमुखो भूत्वा देव-र्षि-पितृ-तर्पणं कुर्यात् ;  
न तु हस्त-मात्रं तत्-तद्-अभि-मुखं कुर्यात् ।  
सर्वेषु तर्पणेषु जलाञ्जलिं गो-शृङ्ग-मात्रम् उद्धृत्य जलं क्षिपेत् ।  

### न्यासः
छन्दो-न्यासावसरे जिह्वायाः पुरतो ऽङ्गुलीः प्रदर्शयेत् ;  
व्याहृति-प्रभृतीनाम् अङ्ग-न्यासावसरेऽपि नाभेर् अधः-प्रदेशे एवम् एव कुर्यात् ; न तु स्पृशेत् ।  
### प्रोक्षणे
"आपोहिष्ठा” इत्यादिना प्रोक्षणावसरे प्रथमं प्रणवादिना प्रोक्षणं न विस्मरेत् ।  

### राक्षसमुद्रा
हस्त-द्वयेऽपि तत्-तद्-अङ्गुष्ठ-तर्जन्योः परस्परसंबन्धो राक्षस-मुद्रा।  
इयम् अर्घ्य-प्रदान-केशवादि-तर्पणादिषु वर्जनीया ।

### जपः
+++(अर्घ्य-प्रदान-स्थानात्)+++ चत्वारिंशत्-पदाद् अर्वाग् एव जपं कुर्यात् , न तद्-ऊर्ध्वं गच्छेत् ।  

प्रातः सूर्याभिमुखः तिष्ठन् गायत्रीं जपेत् ।  
अत्यन्ताशक्तौ उदङ्-मुख आसीनो जपेत् ,  
न तु प्राङ्मुख आसीनः । 

मध्याह्ने प्राङ्मुख उदङ्-मुखो वा तिष्ठन् जपेत् ।  
अत्यन्ताशक्तौ आदित्ये पूर्व-दिग्भाग-गते प्राङ्मुख उदङ्-मुखो वा आसीनः  
पश्चिम-दिग्-भाग-गते उदङ्-मुख आसीनो जपेत् । 

सायं प्रत्यङ्-मुख उद्ङ्-मुखो वा आसीन एव शक्तो ऽशक्तश् च जपेत् । 

गायत्री व्यतिरिक्तान् मन्त्रान् सर्वदा ऽऽसीन एव प्राङ्-मुख उदङ्-मुखो वा जपेत् ।  

वस्त्रानाच्छादित-कर-युगलः, आच्छादितैक-करोम्, ऽवगुण्ठित-शिराः, धृत-कञ्चुकः, प्रावृत-कण्ठो, जल्पन् वा न जपेत् ।

### देवालयसमीपे दिक्
देवालय-समीपे सन्ध्योपासने अर्घ्य-दान-जपोपस्थानानि भगवद्-अभिमुख एव कुर्यात् ।+++(4)+++  
मन्त्राचमनादिकं तु प्राङ्-मुख उदङ्-मुखो वा देवस्य पृष्ठ-भाग-प्रदर्शन-वर्जं कुर्यात् ।  
सर्व-दिङ्-नमस्कारम् अपि भगवदभिमुखम् एव कुर्यात् ।  
अर्घ्य-दानानन्तर-कर्तव्यं प्रदक्षिणं देव-समीपेऽपि यथावत् कुर्यात् ।  

आचार्य-भागवत-जलाग्नि-सूर्याश्वत्थ-देवालयादीन् पृष्ठीकृत्य न जपेत् ।

### स्पर्शः
कर्म-काले नाभेर् अधोभाग-स्पर्शे हस्तं शोधयेत् ।  
अशक्तौ दक्षिण श्रोत्रं स्पृशेत् ।  

कदाऽप्य् ओष्ठ-पुटं न स्पृशेत् ।  
स्पर्शे हस्त-शोधनम् एव कुर्यात् । 

एवम् एव गुद-लिङ्ग-पाद-स्पर्शेऽपि !  
जप-काले करौ संहताङ्गुली परस्परम् असंयुक्तौ च कुर्यात् ।  
जपकाले 'वरेण्यम्' इत्यत्र 'वरेणियम्' इति पठेत् ।

### जपे करौ
प्रातर् नासिका-समौ,  
मध्याह्ने वक्ष-स्थलसमौ,  
सायं नाभिसमौ करौ कृत्वा जपेत् । 

### जपे न्यासः, प्रोक्षणम्
सन्ध्या-त्रये ऽप्य् उपस्थान-काले "मित्रस्य", "आ सत्येन",  "इमं मे" इति मन्त्राणाम् ऋष्यादि-न्यासम् अवश्यं कुर्यात् ।  
तदा तदा तत् तज् जप-स्थलं व्याहृतिभिः प्रोक्ष्यैवोपरितनं कर्म कुर्यात् ।  

### उपस्थानम्
सन्ध्यादि-नमस्कारावसरे सन्ध्यानन्तरं गायत्रीं,  
ततः सावित्रीं, तदनु सरस्वतीं च नमस्कुर्यात् ।  

### अष्टाक्षरजपादि
ततः सकृद् आचम्य, सात्त्विक-त्यागं कृत्वा, द्विराचम्य, अष्टाक्षरं जपेत् ।  
अनन्तरम् आचमन-सात्त्विक-त्याग-समर्पणानि कृत्वा,  
आधार-शक्त्यादि-तर्पणम् आरभेत । 

अस्य आचमनादिकं कृत्वा, देवर्षि-काण्डर्षि-पितृ-तर्पणं कुर्यात्।  
अस्य तत्-सर्वं कृत्वा ब्रह्म-यज्ञम् आरभेत।  
अत्र वक्तव्यं सर्वम् अस्मदीय-आह्निकार्थ-दर्पणे द्रष्टव्यम् । 

### ब्रह्मयज्ञक्रमः
प्रातः ब्रह्म-यज्ञान्तानुष्ठानासंभवे,  
सन्ध्योपासनम् अष्टाक्षर-जपं च तदा कृत्वा,  
मध्याह्ने सन्ध्योपासनाष्टाक्षर-जपानन्तरं,  
क्रमेण आधार-शक्त्यादि-तर्पण--देवादि-तर्पण-ब्रह्मयज्ञान् कुर्यात् ।  

कदाचित् प्रातर् आधार-शक्त्य्-आदि-तर्पणान्त-करणे,  
तदानीं देवादि-तर्पणं परित्यज्य,  
मध्याह्ने सन्ध्योपासनाष्टाक्षर-जपानन्तरं ब्रह्मयज्ञं कृत्वा तदनन्तरं कुर्यात् । 

प्रातर् देवादि-तर्पणं मध्याह्ने ब्रह्म-यज्ञं च न कदाऽपि कुर्यात् ।  

ब्रह्म-यज्ञ-काले आसीन एव पुरुष-सूक्तान्तं जपेत् ॥
## १० भगवत्-सेवा-प्रकरणम्

प्रातः सायं वा दिव्य-देशवासी आलये भगवन्तं सेवेत ।  

भगवत्-सन्निधौ, आचार्यादि-परम-भागवत-सन्निधौ च  
हस्त-ताल-हास-रोदन--वृथा-जल्पाधोवायु-विसर्ग-निष्ठीवन-जृम्भणक्रोध-निद्रा-क्षुदादिकं न कुर्यात् । 

प्रदक्षिणं प्रणामञ् च समसंख्याकम् एव कुर्यात् ।  
अत्र प्रणाम-संख्या-विषये वक्तव्यम् आह्निकार्थ-दर्पणे द्रष्टव्यम् ।  
अन्यत्र हस्तं गृह्णन् सत्वरो ध्यान-हीनश् च न प्रदक्षिणं कुर्यात्। 

शक्त्यादि-सत्त्वे दण्डप्रणामान् एव कुर्यात् । 
तद्-अभावे ऽष्टाङ्ग--प्रह्वाङ्ग--मस्तिष्क-संपुट--प्रणामेषु +एकं यथाशक्ति कुर्यात् ।   
दण्डाष्टाङ्ग-प्रणामयोर् आदाव् अन्ते च प्रह्वाङ्गादि-त्रयम् अपि भवेत् ॥  

एषु दण्ड-प्रणामो नाम भूमौ दण्डम् इव देहं निधाय,  
पादौ हस्तौ च प्रसार्य  
पादौ परस्पर-संयुक्तौ भूभागे कर-तलयोर् मुकुलवद्-अञ्जलित्व-करणम् ।  

प्रह्वाङ्ग-मस्तिष्क-संपुटेषु यादृशः कराग्रयोः सन्निवेशः, तादृश एव अत्राप्य् अञ्जलित्व-नामा मुकुलवत् बन्धः।  
तेषु तिष्ठता नन्त्रा मस्तक-हृदययोः अञ्जलिः क्रियते,  
अत्र तु शयानेन भूमाव् इति +इयान् एव भेदः ।  
संयुक्तयोः कर-तलयोर् भू-भागे प्रसारणम् एवात्र मुकुलवत्-बन्धः इति तु न । 

अत्र वक्तव्यं प्रमाणादिकं दर्पणे द्रष्टव्यम् ।  

अष्टाङ्ग-प्रणामे ऽपि कराग्रयोर् अयम् एव सन्निवेशः ।  
कूर्मवत् हस्त-पाद-सङ्कोचो भेदः । 

मस्तके अञ्जलिन्यासो मस्तिष्कम् । 
हृदये तन्-न्यासः संपुटम् ।
प्रह्वाङ्गस्य तस्मिन् तन्-न्यासः प्रह्वाङ्गम् ॥

भगवत्-सन्निधौ महतोऽपि पित्रादीन् अपि न प्रणमेत् ।  
महा-भागवतश् चेत् तदानीम् एव दृष्टः, तं प्रणमेत् ।  
स्वाचार्य-समवधाने तद्-अपि न कुर्यात् ।  
स्वाचार्येण सह भगवद्-आलय-गमने स्वयं भगवन्तं न प्रणमेत् ।  

व्रत-दिनेषु भगवत्-प्रसाद-लब्धम् अपि गन्ध-पुष्पादिकं नोपयुञ्जीत ।  
सादरं गृहीत्वा तद्-अर्हेभ्यो दद्यात् ।  

भगवद्-बिम्बस्य प्राङ्मुखत्वे दक्षिणा(भि)मुखत्वे च  
तद्-दक्षिण-भागे दर्शन-जपादिकं कुर्यात् ।  
उदङ्-मुखत्वे प्रत्यङ्-मुखत्वे च वाम-भागे दक्षिण-भागे वा स्थित्वा दर्शनादिकं कुर्यात् ।
## ११ औपासन-प्रकरणम्

प्रतिदिनम् औपासनम् अवश्यं कुर्यात् ।  

मृत्तिकां विना मासं मूत्रशौचे,  
पक्षम् औपासनाकरणे,  
सप्तदिनानि उष्णोदक-स्नाने च  
ब्राह्मणः शूद्रतुल्यो भवेत् ।+++(5)+++ 

### दानेन प्रत्यवायवारणम्
औपासनाशक्तौ तत्-तन्-मासावसाने  
प्रस्थ-पञ्चक-परि-मित तण्डुलं  
स्व-धर्म-निरताय दरिद्राय श्री-वैष्णवाय दद्यात् ;  
वत्सरावसाने वा षष्टि-प्रस्थ-परिमितं तण्डुलम् । 

तण्डुल-दानस्याप्य् अभावे प्रत्यवायो दुष्परिहरः स्यात् ॥
## १२ प्रातर्-अभिगमन-प्रकरणम्

औपासनानन्तरं स्वार्चा-गृहं गत्वा  
गुरु-परम्पराम् अनुसन्धाय  
द्वार-पाल-प्रणाम-पूर्वकं  
"कौसल्या" इत्यादिभिः भगवन्तं प्रबोध्य,  
अभ्यर्च्य, प्रणम्य, द्वयम् +++(मन्त्रम्)+++ उच्चार्य,  

> सायम्-अभिगमन-पर्यन्त-- 
> माधव-चरणारविन्द-कैङ्कर्य-विरोधि--निवृत्ति-हेतु-भूतम्  
> आनुकूल्य-सङ्कल्पाद्य्-अङ्ग-पञ्चकोपेतं  
> +++(→आनुकूल्यसङ्कल्पः, प्रातिकूल्य-वर्जनम्, कार्पण्यम्, महाविश्वासः, गोप्तृत्व-वरणम्)+++  
> त्वच्-चरणाम्बु-ज-युगल-विषयकं प्रपदनं करोमि"  

इति तद्-अर्थम् अनुसन्धाय  

"उपायत्वोपयुक्त सकलाकार-विशिष्ट स्वामिन् !  
इतः परं त्वद्-आज्ञानुवर्तन-रूपम् आनुकूल्यम् एव करिष्ये +++(इत्य् आनुकूल्यसङ्कल्पः)+++।   
त्वद्-आज्ञातिवर्तन-रूपं प्रातिकूल्यं न करिष्ये +++(इति प्रातिकूल्य-वर्जनम्)+++।

सायम्-अभिगमन-पर्यन्त-त्वत्-कैङ्कर्य-विरोधि-निवर्तने  
त्वां विना नैवास्ति साधनम् +++(इति कार्पण्यम्)+++।

त्वम् एव विरोधि-निवर्तक-गुरूपाय-निरपेक्षस् सन्  
कैङ्कर्य-निर्वर्तन-रूपां रक्षां करिष्यसीति सु-दृढम् अध्यवस्यामि +++(इति महाविश्वासः)+++।  
त्वम् एव कैङ्कर्य-निर्वर्तन-रूपां रक्षां कुरुष्व +++(इति गोप्तृत्व-वरणम्)+++। 

देहादि-विलक्षणो ऽहं, मदीयञ् च  
सर्व-स्वामिने श्रीमते नारायणाय तुभ्यम् एव; न मम ।  
सायम् अभिगमन-पर्यन्त-कैङ्कर्य-विरोधि-निवर्तक-भरः  
उपायत्वोपयुक्त-सकलाकार-विशिष्टाय श्रीमते नारायणाय तुभ्यम् एव ; न मम ।  
एतत्-फलम् अपि प्रधान-फलिने श्रीमते नारायणाय तुभ्यम् एव; न मम !

  

इति साङ्ग-प्रपदनम् अनुष्ठाय  
स्वीकृत-भरस्य श्रीमतः  
कृपापरीवाह-रूपां  

> 'सायम्-अभिगमन-पर्यन्त-कैङ्कर्य-विरोधि-निवर्तने निस्-संशयः सुखम् आस्व'  

इत्य् उक्तिं भावयित्वा  
हृष्टः सन्  
प्रणामान् कुर्यात् । 
अत्यन्ताशक्तस् तु लघ्वाह्निकोक्त-रीत्या प्रार्थनं कुर्यात् ॥

# १३ उपादान-प्रकरणम्

अस्मिन्न् उपादान-काले  
भगवद्-आराधनोपयोगीनि तुलसी-पुष्प-चन्दनादीनि  
न्याय्येन पथा यथाशक्ति स्वयम् एव **हृष्ट-मनाः** संपादयेत् । 

अ-शक्तस्तु  
परि-शुद्धैः स्व-धर्म-निरतैर् यथा-शक्ति-दानेन तोषितैः श्रीवैष्णवैः संपादयेत् ।  
पतित-पाषण्ड-नपुंसक-चोरानुपनीत--पञ्च-संस्कार-रहित-  
स्त्री-शूद्र--भक्ति-रहितादिभिर् न कदाऽपि संपादयेत् ।  
पूर्वोक्त-श्री-वैष्णवालाभे स्वस्याप्य् अशक्तौ तोयेनैव गृहस्थोऽपि परिपूर्णं भगवन्तम् आराधयेत् ।  

तुलस्य्-अभावे सप्त-कृत्वः तन्-नाम संकीर्तयेत् ।  

समित्-कुशादिकम् अप्य् अयोग्य-मुखान् न संपादयेत् ।  
पूर्वोक्ता अपि श्रीवैष्णवाः उपादान-काले एव तानि संपाद्य यजमानाय दद्युः ।  
तुलस्यादिकम् एरण्ड-पत्रे हस्ते वस्त्रे च नाहरेत् ।  

पद्मोत्पलादीनां जलजानां दिन-द्वयं शुद्धिः ।  
स्थल-जानां मल्ली-कुसुमादीनाम् एक-दिनं शुद्धिः ।   
स्थल-जानाम् अपि ग्रथितत्वे दिन-द्वयं शुद्धिः ।  
सूत्राग्रथित-कुसुमं, वालुका-संबन्ध-हीन-तोयं, तैल-संबन्ध-शून्यम् अन्यत्र च परदिने अशुद्धं स्यात् ।  
अतः पर-दिनोपयोगार्थ पूर्व-दिने उदकाहरणे घटे प्रस्रुति-मात्रां वालुकां निक्षिपेत् । 

हस्त-धृत-तुलस्यादिको न पादौ प्रक्षालयेत् ।  
नान्यं प्रणमेत् ।  
तथा-विधम् अन्यश् च न प्रणमेत् । 
प्रक्षालने प्रणामे च तद्-वस्तु परित्यजेत् ।   

एवं बाह्यम् उपकरणं यथा-शक्ति संपाद्य,  
आन्तरोपकरणम् आत्म-गुण-जातं  
परम-भागवत-संभाषणादिना  
वेदान्त-ग्रन्थावलोकनादिना चावश्यं संपादयेत् । 

उभय-संपादनाशक्तौ आन्तरमेव संपादयेत्।

# १४ इज्या-प्रकरणम्

शुद्धोऽपि माध्याह्निक-स्नानम् अवश्यं कुर्यात् ।  

अशक्तौ आर्द्रवस्त्रेण देहं संमृज्य  
तस्मिन्न् एव दिने शोषितं वस्त्रं धृत्वा  
मान्त्र-मानसे स्नाने कृत्वा  
माध्याहिक-सन्ध्योपासनादिकं कुर्यात्।  

अन्यदीय-वस्त्रम् , रात्राव् उपयुक्तं कम्बलादिकं, गोणीं,  
सूत्रं, पत्रिकां, शय्याम्, उपधानं,  
बालं, कन्यकां, नारीं,  
कन्थां, पूर्व-दिन-शोषित-वस्त्रम्,  
अशुद्धत्वेन शिष्ट-संमतम् अन्यच् च वस्तु स्पृष्ट्वा  
न भगवद्-आराधनादिकं कुर्यात् ।  
तत्स्पर्शे स्नानम् एव कुर्यात् । 

प्रातःकाल-कृत्येषु अव्यवहित-पूर्व-दिन-वस्त्र-धारणे न दोषः ।  

एवं सुप्त्वा रुदित्वा च न कर्माणि कुर्वीत ; स्नात्वैव कुर्वीत ।  
अत्यन्ताशक्तस्य उक्त-निमित्त-संभवे मान्त्रं मानसं च स्नानं भवेत् ।  
किञ्चित् शक्तौ उष्णोदक-स्नानम् ॥

व्योम-मुद्रा नाम-  
प्रसारित-तर्जनी-कनिष्ठिके  
सङ्कोचित-मध्यमानामिके  
उत्ताने वामकरतले  
तथा-विधाङ्गुलीकं दक्षिण-करतलम् अधोमुखं निधाय  
दक्षिण-तर्जन्य्-उपरि प्रसारिते वाममध्यमानामिके दक्षिणाङ्गुष्ठेनावष्टभ्य  
वाम-तर्जनी-पृष्ठ-भागे प्रसारितयोर्  
दक्षिण-मध्यमानामिकयोः वामाङ्गुष्ठेनावष्टम्भनम् ॥
# १५ भगवद्-आराधन-प्रकरणम्

## अवश्यंकार्यता
तृतीय-काले  
अहो-रात्र-कर्तव्य-भगवत्-परिचर्या-प्रधान-भूतं स्वार्चाराधनं  
प्रतिदिनं सन्ध्योपासनवद् अवश्यं कुर्यात् ।  

### अनुकल्पाः
केनचित् निमित्तेन तत्र करणाशक्तौ  
भोजनात् पूर्वं यदा-कदाचित् कुर्यात् । 

इयं च स्वार्चा-पूजा पाक-भाण्डैक्येऽपि  
पितृ-पुत्रादिभिर् अपि प्रत्येका कार्या ।
अत्यन्ताशक्तौ एकस्मिन् गृहय् एकेन क्रियमाणायां  
तुलसी-पुष्प-गन्धाद्य्-उपकरण-संपादनादिना तत्-साहाय्यं यथा-शक्ति विधाय  
तद्-अभिषेक-तोयादिकम् उपयुज्यैवान्ये भुञ्जीरन्।   
तदाऽपि हृद्-याग-मात्रं प्रत्येकं कुर्युः ।  

अन्यथा प्रत्यवायेन गृह्येरन् ।  
स्वार्चाराधनस्य तद्-अनुकल्पस्य वा ऽकरणे  
न केवलं प्रत्यवायः,  
अपि तु कर्मान्तरानुष्ठानानर्हता,  
स्वेन क्रियमाणानां भगवद्-आलयादि-विषयक-विविध-कैङ्कर्यातिथ्याराधन-दान--  
श्री-रामायण-गीतादि-पठन-प्रवचनादीनां निष्फलता च स्याताम् । 

अशक्ताव् अतिसंग्रहेण वा कार्यम् एक-काल-मात्रम्।  

अन्य-देश-गमने प्राप्ते ऽपि स्वार्चया सहैव गन्तव्यम् ॥

## क्रमः
याग-गृहस्य गोमयोपलेप-संमार्जन-रङ्गवल्य्-आदिकं  
प्रहृष्ट-मानसः स्वयम् एव कुर्यात् ।  
अशक्तस् तु शुद्धेन भक्तेन कारयेत् ।  

आराधनारम्भे मूल-मन्त्रेण प्राणायाम-त्रयं कुर्यात् ।  
एकैकस्मिन् प्राणायामे अष्टाविंशति कृत्वो मूल-मन्त्रम् आवर्तयेत् ।  
अ-शक्ति-तर-तम-भाव-वशात्  
द्वादश-कृत्वः त्रिर् वा मन्त्रावृत्ताव् अपि न दोषः ।  

एवं सकृत्प्राणायामेऽपि न दोषः ।  
तदा अष्टाविंशति-कृत्वो द्वाद-शकृत्वो वा मन्त्रावृत्तिर् उचिता । 

अनन्तरम् अञ्जलिं बद्ध्वा  
'कृतं च' इत्यादिना सङ्कल्पश् च  
"केषु कर्मसु" इत्यत्र "एषु" इत्य् अयम् अंशः आह्निकार्थ-दर्पणे द्रष्टव्यः ।

## सङ्क्षेपः
यदा देश-काल-वैगुण्यादिना अति-संग्रहेण आराधनं कर्तुम् ईहते,  
तदा आराधनं संकल्प्य,  
'भगवानेव ............प्रतिपादयति' इत्य् अनुसन्धाय  
हृद्-यागम् आरभ्य कुर्यात् । 

अन्यदा श्रीमद्-आह्निकानुगृहीत-रीत्या लघ्व्-आह्निकोक्त-रीत्या वा  
स्वशक्तिम् आलोच्य कुर्यात् । 

## पात्रसङ्क्षेपः
यदा ऽपेक्षित-यावत्-पात्रालाभेन पात्र-द्वयेनाऽऽराधनं कर्तुम् ईहते,  
तदा एकस्मिन् पात्रे तोयम् उत्-पूर्य,  
गन्ध-पुष्पादिकं निक्षिप्य,  
मूल-मन्त्रेणाभिमन्त्र्य,  
'अर्घ्यं', 'पाद्यं' इत्यादि-विशेष-निर्देश-मन्तरा,  
'ओं नमो भगवते दिव्यं तोयं परिकल्पयामि' इति सामान्येन परिकल्प्य,  
तदा तदा उद्धरिण्या तोयम् आदाय,  
'भगवन् इदम् अर्घ्यम् अवलोकय', 'पाद्यम् अवलोकय' इत्य्-एवं-रीत्या प्रदर्शनादिकं कृत्वा, समर्पयेत् । 
तत्-तच्-छेषम् अन्यस्मिन् पात्रे प्रक्षिपेत् ॥

## सुरभिमुद्रा
सुरभिमुद्रा नाम---  
दक्षिण-मध्यमाङ्गुलिं वाम-तर्जनी-मध्यमयोर् मध्ये वामहस्ते संकोच्य,  
वामानामिकां दक्षिणानामिकाकनिष्ठिकयोमध्ये दक्षिणहस्ते संकोच्य,  
अङ्गुष्ठ-द्वयस्य, तर्जनी-द्वयस्य, दक्षिणानामिका-वाम-मध्यमयोः, कनिष्ठिकाद्वयस्य च  
परस्पर-संश्लिष्टतया प्रसारणम् ।  
एतन्-मुद्रा-प्रदर्शनेन सर्वं संस्कृत्यैव भगवते दद्यात् ॥

## ग्रासमुद्रा
ग्रास-मुद्रा नाम-  
उत्तानस्य दक्षिण-कर-तलस्य मध्यमानामिकयोः तृतीय-पर्वणि तदीयाङ्गुष्ठाग्र-संबन्धः । 
पञ्चानाम् अगुलीनाम् अग्र-भाग-संयोजनं - सा इति पक्षान्तरम् ॥

## निर्देशः
सर्वान् अप्युपचारान् ,  
"भगवन् ! अर्घ्यम् अवलोकय, प्रतिगृह्णीष्व" इत्य्-एवं-रीत्या  
तत्-तन्-नाम-निर्देश-पूर्वकं प्रदर्शन-प्रार्थने कृत्वा  
मूल-मन्त्रम् उच्चार्य दद्यात् ।  

अथवा प्रथमं मन्त्रम् उच्चार्य,  
क्रमेण प्रदर्शन-प्रदानानि कुर्यात् । 

यद् वा प्रथमं मन्त्रम् उच्चार्य  
क्रमेण प्रदर्शन-प्रदाने कृत्वा  
पुनर् मन्त्रम् उच्चार्य उपचारं दद्यात् ।  

अत्र प्रथमः पक्षो युक्तिमान् प्रमाण-स्वारस्यवांश् च ।

अनन्तरं, "क्षमस्व प्रीयताम्" इति क्षामण-प्रीणने कुर्यात् ।  
अ-शक्तस्य क्षामण-प्रीणनयोस् तत्-तद्-आसनान्ते तन्त्रेण करणेऽपि न दोषः ॥

## घण्टा
शास्त्रोक्तरीत्या प्रतिष्ठितां घण्टां  
भगवत्-कवाटोद्घाटने तत्-तद्-आसन-समर्पणे,  
अर्घ्य-धूप-दीप-प्रदाने, स्नापने, निवेदने, कर्पूर-नीराजने, अवसाने, कवाटापिधाने च नादयेत् ।  

तत्र कवाटोद्घाटनार्घ्य-धूप-दीप-प्रदान--स्नपनावसरेषु एकपार्श्वेन नादयेत् ।  
अन्यत्र (आसन-समर्पण-निवेदन-नीराजन-कवाटापिधानावसरेषु) पार्श्व-द्वयेन नादयेत् ।  

तत्र दक्षिण-हस्तेन घण्टां नादयित्वा कवाटोद्घाटन-पिधाने कुर्यात् ।  
कवाटोद्घाटनापिधाने निश्शब्दं कुर्यात् ।  
आसनानि च तथैव समर्पयेत् । 

अन्यत्र वामेन नादयेत् , दक्षिणस्य व्यापृतत्वात् ।  
यदा वामेन नादयति,  
तदा ऽपि न वामेन ताम् आददीत ;  
अपि तु दक्षिणेन आदाय वामेन गृहीत्वा नादयेत् । 

अन्तेऽपि दक्षिणेन गृहीत्वैव वेदिकायां निक्षिपेत् ।  
न कदाऽपि ग्रहण-निक्षेपौ वामेन कुर्यात् ॥

## शोषणम्
स्नापनानन्तरं शुष्कं खण्ड-वस्त्रं त्रिगुणी-कृत्य  
वाम-हस्ते निधाय  
दक्षिणेन सालग्राम-शिलां तत्र स्थापयित्वा परिमार्जयेत् ।  
जल-निस्रावार्थं सालग्राम-शिलां न धुनुयात्,   
न वाऽधो-मुखीं कुर्यात् ।  
जलकणापनोदनाय न वदने वस्त्रं प्रवेशयेत् ।  

## दीपः
गृहस्थो दीपं विना नाराधनं कुर्यात् ।  
दीपार्थे गो-घृतम् उत्तमम् , मध्यमं तिल-तैलम् ;  
एरण्ड-पुन्नाग-पिचुमन्द-कुन्द-मधूक-नालिकेर-काष्ठोद्भवानि तैलानि वर्जयेत्,  
अजा-महिषादि-घृतं च । 

दीप-तैलं तद्-धर्तिकां च हस्तेन न स्पृशेत् ।  
स्पर्शे स्नायात् ।  

भगवद्-भागवत-प्रणामे हस्तं न शोधयेत् ॥

## षोडशोपचाराः
षोडशोपचारास् तु  
आसनार्घ्य-पाद्याचमन- 
वस्त्र-भूषण-यज्ञोपवीत-  
गन्ध-पुष्प-धूप-दीप-  
नैवेद्य-करानुलेप-ताम्बूल-  
प्रदक्षिण-प्रणामाः । 

अनेक-सत्त्वेऽपि प्रधानत्वाद् एते अवश्यं समर्पणीयाः।  
एतेषु यस्यालाभः, तं सर्वार्थ-तोयेन समर्पयेत् ।  

क्वचित् प्रकारान्तरेणापि षोडशोपचार-परिगणनं कृतम् ।  

अत्रायम् उपचार-समर्पण-क्रमः क्वचित्--  
तत्-स्वरूपं च भगवद्-भाष्यकारादि-पूर्वाचार्याह्निक-ग्रन्थेभ्यः प्रतीयते ।

### प्रथमे मन्त्रासने  
पादुकादानम्,  
अर्घ्य--हस्त-शाटिका-दाने,  
पादयोः पुष्प-दानं, तत्-संवाहनं, पाद्य-दानं, वस्त्रेण पादसंमार्जनं, तयोर् गन्ध-पुष्प-दानम्,  
आचमन-दानं,  
गन्ध-पुष्प-धूप-दीपाचमन--मुख-वास--ताम्बूलादि-दानम्,  
आत्मात्मीयस्य नित्य-किङ्करत्वेन निवेदनञ् च ।

### द्वितीये स्नानासने
प्रणामः, पादुकादानं,  
पूर्व-धृत-मालादेर् विष्वक्सेनाय समर्पणं,  
स्नान-शाटिका-प्रदानं, पाद्याचमनीय--पाद-पीठ--दन्त-काष्ठ-द्वय-दानं,  
जिह्वा-निर्लेहनं, गण्डूषार्थ-तोय-प्रदानं, मुख-प्रक्षालनम् , आचमन-दानम् , आदर्श-प्रदर्शनं,  
हस्त-प्रक्षालनं, मुख-वास--ताम्बूल-दानं,  
चम्पकाद्य्-अधिवासित-तैलेन +अभ्यञ्जनं, सुगन्ध्य्-उद्वर्तन-दानं, चामरादिभिर् वीजनं, गात्र-मर्दनं,  
शिरस्-तैल-शोधक-चूर्ण--लोध्र-कल्क-पिण्याकादि-दानम् , आमलक-तोयेन शिरस्य् अभिषेचनं, प्लोत-वस्त्रेण केश-संवेष्टनं,  
माष-पिष्ट-विविध-चूर्णादिभिः देह-शोधनम् , निर्मल-जलैर् देहाभिषेचनं,  

शाटिका-प्रदानं, हरिद्रा-लेपनं, देहाभिषेचनं,  
वस्त्र-प्रदानं, निर्मली-कृते तस्मिन्न् एवासने उपवेशनं, उत्तरीय-यज्ञोपवीत-पाद्याचमन-पवित्र-गन्ध-पुष्प-धूप-दीपाचमन-प्रदानं,  
नृत्त-गीत-वाद्यादि-युक्ताभिषेक-दानं, नी-राजनम् , आचमनं,  
देह-शोधनाय प्लोत-वस्त्रदानम् , उत्तरीय-यज्ञोपवीताचमन-दानम् ,  

उशीर-कूर्चेन भगवद्-विग्रहस्य निर्मली-करणं (कूर्च-प्रसारणं),  
पुनर् अभिषेक-प्रदानं ; नीराजनम् , आचमनं,  
देह-शोधनाय प्लोत-वस्त्र-दानम् , उत्तरीयोपवीताचमन-दानम् ,   
अंस-द्वयोपरि केशाधार-क्षौमास्तरणं, तस्मिन् केश-प्रसारणं केशानां धूपैर् अधि-वासनं, शिखा-बन्धनं च ॥

### तृतीये अलङ्कारासने
पादुकादानम् ,  
अर्घ्य-पाद्याचमनीय-दानं, हिम-जल-सिक्तेन चन्दन-कुङ्कुम-कर्पूरादि-क्षोदेन भगवतः सर्वाङ्गानुलेपनं (गन्ध-संमर्दनं),  
ताल-वृन्तादिना वीजनं, पीताम्बरोत्तरीय-भूषण-यज्ञोपवीताचमनीय-दानं,  
गन्ध-पुष्पालङ्कार--केश-स्रग्--ऊर्ध्व-पुण्ड्राञ्जन-दानम् ,  
आदर्श-प्रदर्शनं,  
धूप-दीपाचमन-प्रदानं, ध्वज-च्छत्र-चामर-वाहन-दानं,  
शङ्ख-चिह्न-काहल-भेर्य्-आदि--सकल-वाद्य-नृत्त-गीताभिर् अर्चनम् ,  
मूलमन्त्रेण तद्-अक्षरैश् च पुष्पदानम् , अन्यैश् च भगवन्-मन्त्रैः तत्-प्रदानं,  
प्रणामः, प्रतिदिशं पुष्पाञ्जलि-प्रदानं,  
स्तवनम्,  
आत्मनो नित्य-किङ्करत्वेन निवेदनं,  
तथैव ध्यानं, मूल-मन्त्र-जपः, मात्रादानं, मुख-वास-ताम्बूलयोर् दानम् , अर्घ्य-प्रदानं च ॥

### चतुर्थे भोज्यासने
पादुकादानं,  
पाद्याचमनीयार्हण-दानं, मधुपर्काचमन-दानं,  
गो-सुवर्ण-रत्न-दानम्, अर्हण-दानं,  
प्रार्थना-पूर्वकं सव्यञ्जनान्न-निवेदनम् , अनु-पान-तर्पण-दानं,  
हस्त-प्रक्षालनम् , आचमन-प्रदानं, प्लोतेन हस्त-संमार्जनं, चन्दनेन हस्तानुलेपनं,  
मुख-वास--ताम्बूलयोर् दानं, प्रणामश् च ॥

## पञ्चमे पुनः मन्त्रासने
पादुकादानं, पाद्याचमन-गन्ध-पुष्प-धूप-दीपाचमन-दानम् ,  
अपूप-फल-निवेदनं, पानीय-दानम् , आचमन--मुख-वास--ताम्बूल-दानं,  
नृत्त-गीत-वाद्य्-आदिभिर् अर्चनं, प्रदक्षिण-प्रणामौ च ।

### षष्ठे पर्यङ्कासने
पादुकादानं,  
पाद्याचमन-दानं,  
मालादीनां विष्वक्सेनाय दानं, सुख-स्पर्श-वस्त्र--लघु-तर-भूषणोपवीताचमन-दानं,  
गन्ध-पुष्प-धूप-दीपाचमन--मुख-वास--ताम्बूल-दानं,  
यथाशक्ति स्तवनं च इति । 

### समाप्तिः
अनन्तरं सात्त्विक-त्याग-समर्पणे कृत्वा,  
विष्वक्सेनम् अभ्यर्च्य,  
भगवन्तम् अष्टाङ्गेन प्रणम्य,  
इज्या-मध्ये संभावितापराधादि-परिहाराय शरणं गच्छेत् ।  
अनन्तरं भगवते अर्घ्यं दद्यात् ।

शरणागतिश् चात्र प्रातर् अभिगमनोक्त-प्रपत्ति-प्रयोगं पर्यालोच्य ऊहेनानुष्टेया ।

सालग्रामशिलायामपि शुभाश्रयं ध्यात्वैव पूजायाः कर्तव्यत्वविधानात् , सर्वेऽप्युपचारा यथासंभवं मनसा बाह्यतश्च कर्तव्याः । केवलदृष्टफलकानां तिन्त्रिणीरसात्मकोद्वर्तनादीनामर्थसामर्थ्यात् तत्र निवृत्तिः । पिष्टाद्यात्मकं तु तन्मनसा समर्पणीयम् ॥

अशक्तस्य तु लघ्वाह्निकोक्तरीत्या  
तत्-तद्-आसनेषु कतिपयोपचार-समर्पणेऽपि न दोषः।

## व्यत्यासाः
अत्र यद्य् अपि नित्य-ग्रन्थादौ स्नानासने  
प्रथमं मालादीनां विष्कक्सेनाय समर्पणं,  
ततः स्नान-शाटिका-दानं, पश्चात् पाद्याचमनादि-प्रदानम् इति क्रमः प्रतीयते,  
तथाऽपि केषांचित् पूर्वषाम् उक्तिं, कञ्चन युक्तिलेशं चानुसृत्य, लघ्वाह्निके किञ्चित् व्यत्यासः कृतः ।  

तथा तत्रैवासने ऽभिषेकानन्तरम् एव नीराजन-दान-प्रतीताव् अपि  
प्लोतेन परिमार्जनानन्तरं तद् उक्तं,  
पाद्यं चाधिकम् उक्तम् ।  
अत्रापि स एव हेतुर् अनुसन्धेयः ।

एवं अलङ्कारासने गन्धाद्य्-अनन्तरम्  
ऊर्ध्व-पुण्ड्र-प्रतीताव् अपि लोक-रीतिम् अनुसृत्य  
ततः पूर्वम् एव लघ्व्-आह्निके तत्-समर्पणम् उक्तम् ।  
नैतावता पूर्वाचार्य-ग्रन्थ-विरोधः शङ्कनीयः,  
तत्-क्रमादेर् अप्य् अस्माकम् अभिमत-तमत्वात् ॥

(एवं सन्ध्योपासन-प्रकरणेऽपि दिग्-आदि-नमस्कारे  
यद्यपि, "दक्षिणायै दिशे नमः” इत्य् एव सर्वैर् अनुसन्धीयते, श्रूयते च,  
"नमो दक्षिणायै दिशे" इति आरुण-द्वितीय-प्रश्नान्ते,  
तथाऽपि तस्य वाक्यस्य,  
सर्वैः पठ्यमानस्य दिङ्-नमस्कार-वाक्यस्य  
चात्यन्त-वैषम्येनास्य मन्त्र-रूपत्वासंभवेन वाक्यान्तरत्वावश्यम्-भावात्  
व्याकरण-स्मृतिम् अनुसृत्य 'दक्षिणस्यै' इत्य् अनुसन्धानम् उचितम् इति तथैवोक्तम् ।  
नैतावता प्रमाण-विरोधः शङ्कनीयः ।  
एवम् अन्यत्रापि भेद-प्रतीति-स्थले गमकं स्वयम् एव +ऊह्यम् ॥)

## अनेक-निमित्त-संभवे
एकस्मिन् दिने  
श्रवण-सङक्रमण-द्वादशी-ग्रहण--स्वाचार्य-जन्म-नक्षत्राद्य्-अनेक-निमित्त-संभवे  
शक्तौ यथानिमित्तोत्पत्ति तत्-तन्-नैमित्तिकाराधनानि कुर्यात् ।  
अशक्तस् तु प्रधानम् एकं तत्-काले कृत्वा  
अन्यानि तत्-तत्-कालेषु हृद्-याग-रूपाणि कुर्यात् ।  

अनेक-निमित्त-यौगपद्ये शक्तः तस्मिन्न् एव काले सर्वाणि कुर्यात् ।  
इतरस् तु एकं सङ्कल्प्य  
पुनर्-मन्त्रासनान्तं कृत्वा  
प्रत्येकं तत्-तद्-आराधनं सङ्कल्प्य,  
प्रत्य्-आराधनम् अर्घ्य-पाद्याचमनीय-गन्ध-पुष्प-धूप-दीप-नैवेद्य-पानीयाचमन-रूपान् दशोपचारान् समर्प्य  
पर्यङ्कासनं दत्वा पूर्व-सङ्कल्पिताराधनं समापयेत् ।

## नित्य-नैमित्तिक-सन्निपाते
नित्याराधनकाले एकानेक-नैमित्तिक-प्रसक्तौ  
नैमित्तिकेनैव नित्य-सिद्धिः ।+++(4)+++  
तदा तत्-तन्-नैमित्तिक-मात्र-सङ्कल्प एव युक्तः ।  
अत्र शक्त-विषये नित्यस्य पृथग् अनुष्ठानं केचिद् इच्छन्ति ।  

> 'गुरु-जन्म-नक्षत्र-प्रयुक्त-वैशेषिक-भगवदाराधनेन भगवत्-कर्मणा  
> श्रवण-नक्षत्र-प्रयुक्त-वैशेषिक-भगवदाराधनेन भगवत्-कर्मणा  
> तन्त्रेण भगवन्तं वासुदेवं अर्चयिष्यामि' 

इति सङ्कल्पं कुर्यात् ।  
"तन्त्रेण सिद्धि-स्थले कर्मणो ऽनेकात्मकत्वस्यानुसन्धेयत्वात्" इति केचिद् वदन्ति ।  
केचित् तु वैशेषिकाराधने,  
“इदं वैशेषिकारधनं करिष्ये' इति प्रथमं सङ्कल्प्य,  
अनन्तरं भगवच्-छास्त्रोक्त-सङ्कल्पः कार्य इति वदन्ति ।

ग्रहण-दुष्ट-यामेषु निमित्तान्तर-प्रयुक्तम् आराधनं न कुर्यात् ।  

## भूत-शुद्धिः
एकस्मिन् दिने सकृद् एव भूत-शुद्धिं कुर्यात् ।  
मध्ये भोजने मल-विसर्जने च सति  
पुनर् अपि कुर्यात् ॥

## भगवत्तीर्थम्
भगवद्-अभिषेक-तोयं पात्रान्तरे किञ्चिन् निस्राव्य तेन पिबेत्,  
न भगवद्-अर्होद्धरिण्य्-आदिना ।  
यदा पात्रान्तरालाभः,  
तदा दक्षिण-हस्तेन उद्धरिण्या तोयम् आदाय  
उद्धरिणीं वाम-हस्तेन गृहीत्वा तोयं दक्षिण-हस्ते प्रच्याव्य,  
उद्धरिणीं निधाय, चुलकेन+++(←चुल उन्नतौ)+++ पिबेत् ।  
न वाम-हस्तेन उद्धरिण्या तोयम् आदद्यात् ।  
न तस्यां वाम-गतायां पिबेद् वा।  
भगवत्तीर्थं पीत्वा हस्तं न प्रक्षालयेत् ॥
# १६ भोजन-प्रकरणम्

## अतिथि-प्रतीक्षा
न वैश्वदेवानन्तरम् एव भुञ्जीत ।  
अपि तु गो-दोहन-मात्रं (पाद-घटिका-मात्रं) अतिथिं प्रतीक्षमाणो वर्तेत ।  
तल्-लाभे यथा-शक्ति यथार्हं पूजयित्वा भुञ्जीत ।  

## गोमयलेपः
शक्तश् चेत् स्वयम् एव प्रणवेन गोमय-जलेन चतुरश्रं  
मध्ये हस्तोत्क्षेप-रहितं स्थल-शुद्धिं कुर्यात् ।  
यदाकदाचित् स्थल-शुद्धिकालेऽपि मध्ये हस्तं नोत्क्षिपेत्  
गोमय-जलापेक्षायां भू-भाग-संबद्ध एव दक्षिण-हस्ते वामह-स्तगतेन पात्रेण निस्रावयेत् ।  
हस्तोत्क्षेपे तोयान्तरेण तं प्रक्षाल्य अवशिष्ट-जल-शुद्धिं कुर्यात्।  

## पत्त्राणि
पिशाचोदुम्बर-पनसाम्र-नालिकेर-कदली-बिल्वोहिन+++(=??)+++--काञ्चि+++(=??)+++-पलाश--पद्म-पत्रेषु भुञ्जीत ।  
वटाश्वत्थार्क-कुम्भी-तिन्दुक-कोविदारोदुम्बर--वल्ली-पलाश--स्थल-ज-पद्म-पत्रेषु न भुञ्जीत ।  
तथा कदली-गर्भ-पत्रे हस्ते पाषाणे पत्र-पृष्ठे वस्त्रे च न भुञ्जीत ।   

## वेषः
तथा मुक्तशिखः प्रसारित-पादो वस्त्राद्यावृत-देहः  
कटि-बद्ध--शिरो-धृत--स्कन्ध-निक्षिप्त--पार्श्व-निक्षिप्तासनीकृतोत्तरीयश् च न भुञ्जीत ।  
उत्तरीयं यज्ञ-सूत्र-समान-सन्निवेशं धृत्वा भुञ्जीत।  

## पानम्
तीर्थ-पात्रं पुमान् दक्षिणभागे स्थापयेत् ; नारी तु वामतः। 
तीर्थ-पात्रं मुखात् षडङ्गुलम् उद्धृत्य पिबेत् ।  
आयसेन अन्यदीयेन भगवत्-संबन्धिना चक्रादि-चिह्नवता च पात्रेण न पिबेत् ।  
दक्षिण-भाग-स्थं पान-पात्रं कक्ष-प्रदेश-द्वारा नाददीत ।   

सकृत् पीतशेषं न पुनः पिबेत् ।
भोजन-भिन्न-काले वाम-हस्तेन न पिबेत् ।
नाञ्जलिना पिबेत् , न तिष्ठंश् च ।
न कदाऽप्य् अन्येन तोयम् आस्ये दापयेत् ।

## हस्तौ
भोजन-काले मध्ये विरामेऽपि हस्तं पात्र एव निदधद् वर्तेत, न दक्षिणजानुनि ।  
भोजन-काले वाम-हस्त-तलं भूमाव् ऊरु-प्रदेशे च न निदध्यात् ।  
तोय-पानाय शुद्धमेव रक्षेत ।  
अङ्गानि न स्पृशेत् ।   

## शब्दः
आप्राणाहुति मौनी भवेत् ।  
अनन्तरम् अप्य् अतिथि-सद्भावे तद्-उपचारायैव वाचं विसृजेत् ।  
न वृथाजल्पं कुर्यात् ।  

अन्नादीनां गुणं दोषं वा न कथयेत् ।

सर्वम् अ-शब्दं भुञ्जीत !
यस्य भक्षणे शब्दो ऽवश्यम् भावी, न तत्र विषये दोषः।

## प्राणाहुतिः
प्राणाहुतिकाले दन्तसंबन्धम् अन्नस्य न कारयेत् । 

## कवलम्
व्यञ्जनोपदंशनादिक भुक्त-शिष्टं पात्रे न निक्षिपेत् ।  
हस्तोद्धृतं निरवशेष भुञ्जीत । 

## आपोशनम्
पात्रस्थम् अन्नम् आपोशनात् पूर्वं न स्पृशेत् ।

आदाव् अन्ते च पाद्य-तोयेनैवापोशनं कुर्यात् ।  
परिषेचन-तोयावशेषेण आपोशनं न कुर्यात् ।   
आपोशनं हस्तस्य प्रक्षालनं लेहनं धूननं वा कृत्वा न स्वीकुर्यात्॥

## प्रकीर्णम्
भोजनाङ्गाचमने कृते, यद्यन्यः प्रणमेत्, तदा पुनराचामेत् ।  
कुक्कुटासन-संस्थितः एकपादेन भूमिं स्पृशन् वा भुञ्जीत ।   

प्राणाहुत्य्-अनन्तरं वाम-भाग एव हस्तं प्रक्षालयेत् । 

भुक्ति-काले जृम्भण-निष्ठीवनादिकं न कुर्यात् ।  

अन्यं स्पृशन् न भुञ्जीत।

## प्राणाहुति-शेष-सम्बन्धः
प्राणाहुतेः पूर्वम् आज्य-संबन्धे,  
अनन्तरम् उच्छिष्टे निषेच्य,  
तद्-उपयोगे+++(=??)+++ ऽपि न दोषः ।  
अन्यथा तु दोषः । 

प्राणाहुति-कालिकान्न-शेषे पात्रे सत्य् एव  
+अनन्तरम् अन्नं परिवेषयेत् । 

तेन तन्-मिश्रीकृत्य भुञ्जीत ।  
एवं तद्-अन्नशेषे सत्य् एव पुनः परिवेषणम् । 

## परिवेषणम्
अपक्वान् तैल-पक्वांश् च दर्व्या न दद्यात् ।  
अन्यान् पदार्थान् हस्तेन न दद्यात् ।  
आयसपात्रेण किमपि न दद्यात् ।  

## लवणादि
भगवन्-निवेदनानन्तरं पदार्थान् लवणादिभिः न संस्कुर्यात् ।  
भागवतार्थं संस्कारो न दोषाय ।  
तद्-ज्ञाने भागवतः प्रतिषेधेत् ।  
भोजन-काले लवणं न पश्येत् ।  

## दीपनाशे
भुक्तिमध्ये दीप नाशे तदारोपणावधि भुक्ति-पात्रे हस्तं निदधद् वर्तेत ।  
अनन्तरम् अपि पात्रस्थम् एव भुञ्जीत ।  

# १७ हस्त-शोधन-प्रकरणम्

पात्रेण हस्त-शोधनावसरे  
प्रथमम् ऊरू स-जलेन हस्तेन संमृज्य  
तयोः पात्रं निधाय प्रहाशः सावधानो हस्तं शोधयेत् ।

परस्पर-संघर्ष-रूपं हस्तयोः शोधनं सम्यक् कृत्वा  
वाम-हस्तं पृथक् कृत्य
दक्षिण-कूर्पर-भागावर्जित-पात्र-स्थ-तोयेन तं सम्यक् प्रक्षाल्य,  
तेन पात्रं गृहीत्वा दक्षिणं शोधयेत् । 
न तु हस्तयोः परस्पर-संबन्ध-दशायाम् एव  
+ऊरुस्थपात्रेण शोधयित्वा  
वामेन पात्रं गृह्णीयात्। 

हस्त-शोधनात् पूर्वं श्व-शूद्रादि-दर्शने प्रथमं हस्तौ प्रक्षाल्य,  
गण्डूषान् कुर्यात् ।  
अन्यदा तु गण्डूषान् कृत्वा हस्तं शोधयत् ।  

अनन्तरं वामेन नखशोधनं कृत्वा  
पूर्ववत् क्रमेण हस्तौ शोधयेत् । 

गण्डूष-समये तोयं न पिबेत् ।  
अवसाने वामेन दक्षिणं,  
दक्षिणेन वामं च  
आकूर्परं शोधयेत् । 

अनन्तरं पादौ स्थल-त्रये आजानु संशोध्य  
द्विराचम्य  
तदा कर्तव्यं कुर्यात् । 

अथ हस्तौ पाक-गृह-पात्रेण शोधयित्वा  
भगवद्-अभिषेक-तोयं सकृत् पिबेत् ॥
# १८ पात्र-व्यवस्था

देव-पात्र-मनुष्यपात्रोभय-पात्र-भेदेन त्रिविधानि पात्राणि ।  
तत्र देव-पात्रं साक्षाद् भगवद्-आराधनोपयुक्तोद्धरिण्य्-आदिकम् ।  
मनुष्य-पात्रं स्वस्य जल-पानाद्य्-अर्ह-पात्रम् ।   
उभय-पात्रं पाक-तद्-अर्थ-जलाहरणार्ह-पात्रम् ।  
एतद् एव पाक-गृह-पात्रम् इत्य् उच्यते । 

एतेषां परस्पर-संबन्धं न कदाऽपि कुर्यात् । 
देशादि-वैगुण्येन कदाचित् देव-पात्रोभय-पात्रयोः संबन्धेऽपि न दोषः।   
तयोर् उभयोर् मनुष्य-पात्रेण संबन्धे जाते  
तत्-पात्रम् उभयम् अपि केशवादि-वासुदेवान्त-नामभिः मृत्-तिन्त्रिणी+++(=tamarind)+++-जलादिभिः शोधयेत् ।  

शोधन-काले एक-शोधनानन्तरं पात्रम् अद्भिः प्रक्षाल्य,  
वाम-हस्तं संशोध्य,  
तेन पात्रं गृहीत्वा,  
दक्षिणं प्रक्षाल्य  
पुनर् मृत्तिकाभिः पात्रं शोधयेत् ।  
एवमेव आसमाप्ति कुर्यात्।  
नतु पात्रं प्रक्षाल्य  
तेन पात्र-स्पर्शिना करेणैव मृत्तिकादि-शोधक-द्रव्यम् आददीत ।

मनुष्य-पात्रं स्पृष्ट्वा  
देव-पात्रादि-स्पर्शे ऽपि संबन्धवत् त्रयोदश-कृत्वः शोधनं कुर्यात् । 

एवं नूतन-क्रीत-पात्रेण पाद-शोधकाद्य्--अ-शुद्ध-पात्रेण अन्यदीय-पात्रेण च पूर्वोक्त-पात्राणां संबन्धे,  
तत् स्पृष्ट्वा तेषां स्पर्शे च,  
शुद्धिर् बोद्धया ॥

पुमान् वा नारी वा ऽङ्गानि, धृतं वस्त्रं, शिरः, केशान् वा स्पृष्ट्वा  
पात्रं न स्पृशेत् ।  
हस्तं प्रक्षाल्यैव स्पृशेत् ।  
अ-प्रक्षाल्य स्पर्शे शुद्धिः कर्तव्या ।  

> धृतं वस्त्रं स्पृष्ट्वा, नारीभिः पात्र-स्पर्शे ऽपि नाशुद्धिः,  
> तदा हस्तप्रक्षालनं तासां वृथा चेष्टैव

इत्युक्तिस् तु तथा-विध-प्रमाणाभावात्  
संप्रतिपन्न-शिष्टानुष्ठानाभावाच् च चिन्त्या ॥

# १९ स्वाध्याय-प्रकरणम्

## चोदनम्
भगवद्-अभिषेक-तोयोपयोगानन्तरं  
कृत-शुद्धिके स्थले आसीनः  
इज्यां समाप्य  
"कृतं च" इत्यादिना स्वाध्याय-संकल्पं कुर्यात् । 

यथा-शक्ति वेदान्त-ग्रन्थावलोकन-प्रवचन--सात्त्विक-पुराण-पठन--मन्त्र-जपादीन् कुर्यात् ।  

## सत्सङ्गः
उपादान-काल इवास्मिन् कालेऽपि  
अर्थ-काम-प्रावण्य--पर-निन्दादि-गन्ध-रहितैर्  
आत्म-गुण-पूर्णैः अनुष्ठान-पर्यन्त-ज्ञान-शालिभिः परम-भागवतैः सह  
पर-भक्ति-नम्रः संभाषेत । 

उक्ताकार-रहित-केवल--श्री-वैष्णव-विषयेऽपि प्रीतिमान् भवेत् ।  

## अपराधः
कस्मिन्न् अपि, कदाऽपि, करण-त्रयेणापि अपराध-लेशम् अपि न कुर्यात् ।  
कदाचित् कर्मवशाक् जाते ऽपराधे,  
सद्यः क्षामणं कुर्यात् ।  
तद्-अकरणे श्री-वैष्णवापराधिना ऽनेन क्रियमाणं  
सर्वं सत्कर्म विफलम् एव स्यात् । 

भगवत्-परत्व-ज्ञान--देवतान्तर-वर्जन-रूपाकार-द्वय-योगित्वे  
केवल-श्री-वैष्णव-विषये ऽप्य् अपराधः सत्-कर्म-नैष्फल्यापादक एव ।  
अन्य-विषये ऽप्य् अपराधः साम-वादादिना तत्-तद्-अधिकारानुगुण्येन सद्यः परिहरणीयः । 

## अभिप्रायभेदः
केनचित् भागवतेन निबन्धन-मुखेन वा साक्षाद् वा  
प्रतिपादितम् अर्थं  
प्रमाण-शिष्टाचाराननुगुणं मन्वानस्य  
तं प्रति ग्रन्थतो वा साक्षाद् वा  
दुर्-उक्ति-लेश-वर्जं प्रमाणाद्य्-अनुगुणत्वेन  
स्वाभिमतस्यार्थस्य प्रतिपादनं नापराध-कोटौ प्रविशेत। 

तद् अप्य् अपराधत्वेन यदि भागवतो मन्यते,  
तदाऽपि विनीतेन क्षामण-मात्रं कार्यम् ।  
अर्थ-प्रतिपादनं तु स्व् एव कृतं न्याय्यं चेन्, नान्यथा कुर्यात् । 

स्वस्य वस्तुतो निरपराधत्वे ऽपि  
स्व-कर्म-वशात् पार्श्व-स्था यदि परम-भागवतं कंचित् प्रति  
आत्मानम् अपराधिनं मन्यन्ते,  
तदाऽपि निर्विण्ण-चेतसा परम-भागवतं पार्श्व-स्थांश् च प्रति  
सहृदयं क्षामणं कार्यम् !  
वस्तु-स्थितिश् चोद्घाटनीया ।+++(5)+++

यद्य् एवम् अपि तथैव मन्येरन् ,  
तदाऽपि न तान् प्रति चित्त-विकारं भजेत् । 

अपि तु स्व-कर्म स्मरन्  
तान् प्रति अ-विकृत-मनाः  
सन्तुष्ट-चित्तो वर्तेत । 

स्व-विषये निष्कारणम् अपकुर्वत्स्व् अपि  
स्व-कर्म तत्-कर्म च स्मरता  
+एवम् एव तेषु निर्विकारं स-सन्तोषं च वर्तितव्यम् । 

केनाऽपि कारणेन कम् अप्य् अपराध-लेशं न कुर्यात् ,  
न वा कारयेद् इति सर्वसारम् । 

तद् इदम् अपराध-वर्जनं,  
तत्-संभवे क्षामणं,  
परेणापराधे निर्विकार-चित्तत्वादिकं च,  
सन्यासिनाम् अपि गृहस्थ-विषयेऽपि तुल्यं वेदितव्यम् । 

क्षामणं तु कनिष्ठ-यति-गृहस्थ-विषये शास्त्रबलात् ,  
विना प्रणामं भवेत् ॥

# २० सायं-सन्ध्योपासन-क्रमः

सायं-सन्ध्योपासनं नदी-तटाकादाव् एव शक्तः कुर्यात् ।  

अनन्तरं गृहम् आगत्य  
यथा-शक्ति स्वार्चाम् अभ्यर्च्य  
प्रातर् इव साङ्ग-प्रपदनं कुर्यात् ।  
तत्र “सायम् अभिगमन" इति स्थाने "श्वः प्रातर् अभिगमन" इति पठनीयम् ।  

अनन्तरं तर्पण-रूपं वा वैश्वदेवं कुर्यात् ।  

सन्ध्योपासनानन्तरम् एव (निवेदनात् पूर्वं) वैश्व-देव-तर्पणं न कदाऽपि कुर्यात् ।  
आदित्ये अस्तं गते अन्ततो घटिकाद्वयम् अपोह्यैव भुञ्जीत ॥
# २१ योग-प्रकरणम्

अनन्तरं कृत-शुद्धिके स्थले आसीनः  
स्वाध्यायं समाप्य,  
योग-संकल्पं कुर्यात् । 

शक्तश् चेत् , श्रीमद्-आह्निकोक्त-रीत्या श्री-वैकुण्ठ-गद्यानुसन्धान-पूर्वकं  
योगम् अनुतिष्ठेत् ।  
अ-शक्तस् तु भगवद्-ध्यान-सोपानम् अनुसन्दधीत ।   
तत्राप्य् अशक्तौ,  

> "पादाम्भोजं स्पृशति, भजते रङ्गनाथस्य जङ्घांम्,  
ऊरु-द्वन्द्वे विलगति शनैर्, ऊर्ध्वम् अभ्येति नाभिम् ।  
वक्षस्यास्ते, वलति भुजयोर्, मामिकेयं मनीषा,  
वक्त्राभिख्यां पिबति, वहते वासनां मौलिबन्धे ॥"  

इति श्लोकमनुसन्दधीत । 

तन्-मात्रानुसन्धान-पक्षे  
तत्-तद्-दिव्य-देश-वासादि-निबन्धन--  
तत्-तन्-मूर्ति-विषय-शास्त्राद्य्-अविरुद्धाभिमानातिशय-संभवे  
'रङ्गनाथस्य' इत्यस्य स्थाने 'श्रीनिवासस्य', 'हस्तिनाथस्य', ('देवराजस्य',) 'देवनाथस्य', 'भूवराहस्य', 'शार्ङ्ग-हस्तस्य' इत्य्-एवं-रीत्या  
अनुसन्धानेऽपि न दोषः । 

तत्र चतुर्-भुज-मूर्ति-विषये  
'जङ्घा'-शब्द इव एकत्वाविवक्षा-संभवात्,  
'भुजयोः' इत्यस्य स्थाने 'च भुजे' इति पठनम् उचितम् । 

ततः शुभाश्रयं यथा-शक्ति ध्यायेत् ।  

निद्रा-प्रसक्ताव् अनावृत-सौधादि-भिन्न-स्थले परिशुद्धे शयने  
उदग्-भिन्नायां कस्यांचिद् दिशि निहित-शिरा  
अ-नग्नत्वादि-नियमवान्  
माधव-शब्देन श्रियःपतिं स्मरन्  
सुखेन शयीत ।
# २२ सर्व-प्रकरण-शेषः

एतावता प्रबन्धेन  
तत्-तत्-प्रकरणेषु +उपादेयान् हेयांश् च कतिचन विषयान्  
दिक्-प्रदर्शन-नीतिम् अनुसृत्य प्रादीदृशाम ।  
एवं-जातीयकान् अन्यान् अंशान्  
आस्तिकाग्रे-सराः स-प्रतिपन्न-शिष्ट-+अनुष्ठानम् अन्वीक्ष्य  
गृह्णीयुर् इति +इतो विरम्यते । 

परन्तु अत्यन्तावश्यकः कश्चन विषयः सर्व-प्रकरण-शेषतयोच्यते ।

## अत्वरा
केषुचित् कर्मसु प्राणायामत्रयं शास्त्रेषु विहितम् ।   
एवं क्वचिद् आचमन-द्वयं, कुत्र-चित् तत्-त्रयं च विहितम् ।  

गायत्री-जपोऽपि अष्टोत्तर-सहस्र-संख्याकः,  
अष्टोत्तर-शत-संख्याकः, तन्-न्यून-संख्याकश् च बहुविध उक्तः । 

अ-शुद्ध-पात्रस्य शुद्ध्य्-अर्थं  
तिन्त्रिणी-मृज्-जलादिभिस् त्रयोदश-वारं शोधनं विहितम् । 

एवं गुद-लिङ्ग-प्रक्षालनम् अपि संख्या-नियमवद् एव दृष्टम् । 

एवम् अन्यत्रापि द्रष्टव्यम् । 

अत्र सर्वत्र सत्वरेण, अन्य-चित्तेन च  
+अधिक-संख्या-परिग्रहापेक्षया,  
अत्वरेण तच्चितेन च शास्त्रोक्तायास्  
तद्-अविरोधेन क्वचित् स्वयम् ऊहितायाश् च न्यून-संख्यायाः परिग्रह एव वरम् । 

तथा हि-  
अत्वरं सध्यानञ् च  
प्राणायामाचमनयोर् अशक्तेन  
सकृत्-करणम् अपि प्रत्यवाय-निवारकं भगवत्-प्रीतिजनकं च भवेत् ।  
न वैपरीत्येन +अ-सकृत्-करणम् । 

ततश् चाचमने  
चुलकेन जलादानानन्तरं  
मन्त्रं शनैर् उच्चार्य  
हृद्-गतं तोयं पिबेत् ।  
एवं त्रिःकुर्यात् ।  
न तु तोयम् आददान एव पिबेत् ।  
अङ्ग-स्पर्शश् च त्वरां विना यथावन्-मन्त्रेण कार्यः।  

प्राणायामम् अपि सम्यक् कुर्यात् ।  

एवम् अशक्तौ सत्यां  
यथावद् अनुष्ठाने दश-वार-जपोऽपि युक्ततरः ।  
न त्व् अशक्ताव् अपि वैपरीत्येनानुष्ठितो ऽधिकजपः ।  
किं पुनः शक्तौ । 

एवम् अन्यत्राप्य् ऊह्यम् । 

## ध्यानम्
तथा ध्यान-रहितं कर्म निष्फलम् ।   
तस्मात् सन्ध्योपासनादिकं सर्वं कर्म  
तत्-तद्-देवताः,  
क्वचित् तद्-अन्तर्यामिणं,  
क्वचित् साक्षाद्-वाच्यं च परमात्मानं  
तदीय-विग्रहादिकम्,  
अन्यांश् च विषयान् ध्यायन्न् एव कुर्यात् । 

एवं जल्पतो ऽधिक-जपापेक्षया, मौनिनः स्वल्पजप एव ज्यायान् ॥

एवं भगवद्-आराधने ऽपि  
सत्वरं ध्यान-रहितं च +अनेकोपचार-समर्पणापेक्षया  
+अत्वरं स-ध्यानावधानं च प्रधान-कतिपयोपचार-समर्पणम् एव वरम् । 

तथा हि- उद्धरिण्या अर्घ्यम् आदाय,  
'भगवन् ! इदम् अर्घ्यं प्रतिगृण्हीष्व' इति स-भय-भक्ति-विनयं शनैः प्रार्थ्य,  
मूल-मन्त्रं सस्वरम् उच्चार्य  
भगवद्-दक्षिण-हस्ते मनसा किञ्चित् प्रदाय,  
शेषं प्रतिग्रह-पात्रे प्रक्षिप्य,  
'भगवन् ! एतद् अनुबन्धिनो ऽपराधान् क्षमस्व' इति प्रार्थ्य,  
'अनेन भगवान् प्रीयतां वासुदेवः' इति भगवति समर्पयेत् ।  
एवं पाद्यादाव् अपि द्रष्टव्यम् ।  

एवं करणे देश-कालादि-वैषम्येण लघुतरम् अर्चने ऽपि न दोषः । 
अति-त्वरया करणे,  
सर्वम् अकृत-प्रायम् एव । 

## शास्त्राधीति-निदर्शनम्
यद्य् एकम् अपि शास्त्रं संपूर्णम् अधीते,  
सम्यग् जानाति च,  
तदा विद्वान् इति व्यवह्रीयते,  
शक्नोति च +अनधीतम् अपि विषय-जातं विज्ञातुम् ।  

न हि किंचित्-स्पृष्ट-सर्व-शास्त्रः  
कंचिद् अपि विषय-लवं यथावत् ज्ञातुम् ईष्टे ।  
अयम् एव न्यायो ऽत्रानुसन्धेयः । 

यथावद् अधीत-सर्व-शास्त्रस्य प्रवचनादाव् इव ;  
यथावद् अनुष्ठित-मुख्य-पक्षस्य  
भगवत्-प्रीत्य्-आदौ कैमुतिक-न्यायो द्रष्टव्यः ॥

## शुद्धिः
एवं हस्ताव् आकूर्परं सम्यक् प्रक्षाल्यैव  
पूर्वोक्त-पात्र-त्रयम् अन्यद् वा परि-शुद्धं वस्तु गृह्णीयात् ;  
न तु कर-तल-मात्रं  
ब्रह्म-यज्ञ-काल इव  
जलेन संमृज्य गृह्णीयात् । 

तथा सति पात्रादेर् अशुद्ध्या,  
तत्-साध्यं क्रिया-जातं विफलम् एव भवेत् । 

किं बहुनोक्तेन ?  
यस् तावत् श्रुति-स्मृति-पाञ्चरात्रोक्तं  
सर्वं नित्य-नैमितिक-रूप-सत्-कर्म-जातं  
तत्-तत्-कालेषु यथा-वद् अनुतिष्ठति,  
तस्यापि सूक्ष्माचारापरिज्ञाने  
स्वदेह-यज्ञ-सूत्र-उत्तरीयादेर् अशुद्धतायाः,  
पूर्वोक्त-पात्राणाम् अशुद्धेन पाद-शोधन-पात्रादिना परस्परं च संसर्गस्य,  
साक्षाद् आराधनोपकरण-भूत-तुलसी-पुष्प-गन्धादीनां भगवद्-अनर्हतायाश् च प्रसङ्गेन,  
निष्फलानुष्ठानत्वं यथावद् अनुष्ठानाभावो वा प्रसजेत् । 

## कुलाभिमानम्
तत्त्वज्ञानादिभिर् अन्यैर् बहुभिः प्रशंसा-हेतुभिः प्रकारैर्  
आधिक्ये सत्यपि,  
सूक्ष्माचार-परिज्ञान-वैभवाद् एव हि  
कुलान्तरापेक्षया श्री-वैष्णव-कुलम् अन्येऽपि प्रशंसन्ति । 

अतः कालादि-दोषात् तद्-भ्रंशो मा भूद् इत्य् अस्माभिर् अद्यात्र दिक् प्रदर्शिता ।  
इति सर्वम् अनवद्यम् ॥

<details open=><summary>English</summary>

Despite being greater in terms of admirable qualities led by the knowledge of suchness,  
it is only because of the glory of the knowledge of fine conduct  
that the shrI-vaiShNava school is admired more than other schools even by others.

Hence, so that this may not be lost due to faults such as those of time, here today a direction has been shown by us.
</details>

इत्थं शिष्ट-तमाचारं  
स्मृतिं चालोच्य संयमी।
रङ्गरामानुजाभिख्यः  
कृतवान् कृतिम् उत्तमाम् ॥ 

त्यजतो वैष्णव-कुलं  
सूक्ष्माचारस्य संप्रति ।  
स्थापनार्था कृतिर् भूयात्  
सताम् आदर-भाजनम् ॥

॥ हेयोपादेयदर्पणः संपूर्णः ॥  
श्रीमते वेदान्त-रामानुज-महादेशिकाय नमः ॥  
श्रीमते रङ्ग-रामानुज-महादेशिकाय नमः ॥  
शुभम् अस्तु

